<!DOCTYPE html>
<html lang="he" dir="rtl">
<head>
    <meta charset="UTF-8">
    <meta name="viewport" content="width=device-width, initial-scale=1.0">
    <title>מי כתב את העתידות של בזוקה? [התשובה] - פודטקסט</title>
    <link rel="stylesheet" href="../../styles.css">
    <script defer src="../../search.js"></script>
</head>
<body>
    <div class="container">
        <header class="site-header">
            <div class="logo">
                <a href="../../index.html">פודטקסט</a>
            </div>
            
            <div class="search-box">
                <input type="text" id="search-input" placeholder="חיפוש...">
                <div id="search-results" class="search-results hidden"></div>
            </div>

            <nav class="main-nav">
                <a href="../../index.html" class="nav-link">פרקים אחרונים</a>
                <a href="../../podcasts.html" class="nav-link">כל הפודקאסטים</a>
                <a href="../../rss.xml" class="rss-link" title="RSS">
                    <svg xmlns="http://www.w3.org/2000/svg" width="18" height="18" viewBox="0 0 24 24" fill="none" stroke="currentColor" stroke-width="2" stroke-linecap="round" stroke-linejoin="round"><path d="M4 11a9 9 0 0 1 9 9"></path><path d="M4 4a16 16 0 0 1 16 16"></path><circle cx="5" cy="19" r="1"></circle></svg>
                </a>
            </nav>
        </header>

        <main>
            
    <div class="episode-header">
        <h1>מי כתב את העתידות של בזוקה? [התשובה]</h1>
        <div class="meta-row">
            <span class="meta-date">פורסם ב: 30 באוגוסט 2021</span>
            <a href="../../podcasts/the-answer.html" class="meta-feed">התשובה</a>
        </div>
    </div>

    <div class="player-container">
        <audio id="audio-player" controls>
            <source src="" type="audio/mpeg">
            Your browser does not support the audio element.
        </audio>
    </div>

    <div class="transcript-container" id="transcript">
        
            
        
            
        
            
        
            
        
            <article class="paragraph speaker-דורון פישלר">
                <div class="paragraph-meta">
                    <span class="speaker-name">דורון פישלר</span>
                    <span class="timestamp">00:00</span>
                </div>
                <div class="content">
                    <p>אתם אוהבים חידות? לא כאלה של מה ההבדל בין חלב, אלא חידות שגורמות לכם לבהות בתקרה ולמלמל מין רגע אבל אם הוא עשה ככה... תקשיבו לזה. יש עשרה חדרים, בכל אחד מהם ישן שובב. באמצע הלילה, כל אחד מהשובבים בתורו מתעורר ובודק את הדלת של החדר שלו. אם הדלת שלו בסדר, היא שם, היא דלת, אז הוא הולך לדלת של אחד החדרים האחרים, לא החדר שלו, מפרק אותה וסוחב אותה למחסן. ואז חוזר לישון.</p>
                </div>
            </article>
            
            <article class="paragraph speaker-דורון פישלר">
                <div class="paragraph-meta">
                    <span class="speaker-name">דורון פישלר</span>
                    <span class="timestamp">00:44</span>
                </div>
                <div class="content">
                    <p>אם הוא מתעורר ומגלה שאין לו דלת בחדר כי מישהו לקח אותה, אז הוא הולך למחסן, לוקח דלת, מתקין אותה בחדר שלו וחוזר לישון. ככה זה נמשך עד שכל אחד מעשרת השובבים התעורר ועשה את מה שהוא עשה. אנחנו לא יודעים באיזה סדר הם התעוררו, אנחנו לא יודעים איזה דלת כל אחד מהם פירק. השאלה היא: בסוף הלילה הזה, מה המספר המקסימלי של דלתות שיכולות להיות במחסן?</p>
                </div>
            </article>
            
            <article class="paragraph speaker-דורון פישלר">
                <div class="paragraph-meta">
                    <span class="speaker-name">דורון פישלר</span>
                    <span class="timestamp">01:13</span>
                </div>
                <div class="content">
                    <p>אם בשלב הזה עצרתם רגע, או עשיתם פאוז, או העברתם אחורה כדי לשמוע את זה שוב, או התחלתם לספור על האצבעות או לצייר משהו על נייר או לעצום עיניים ולהתרכז ממש - יופי, כי הפרסומת הזאת נועדה לכם. כי חידות כאלה, שהן חצי משחק וחצי כאב ראש, זה בדיוק סוג החשיבה של אנשים שנהנים לאתגר את המוח שלהם עם שאלות קשות. ואם זה אתם, אז כדאי שתדעו את הדבר הבא.</p>
                </div>
            </article>
            
            <article class="paragraph speaker-דורון פישלר">
                <div class="paragraph-meta">
                    <span class="speaker-name">דורון פישלר</span>
                    <span class="timestamp">01:41</span>
                </div>
                <div class="content">
                    <p>במהלך חודש פברואר מתקיים השלב הראשון של המיונים לנבחרות ישראל במדעים. יש דבר כזה. למדינת ישראל יש נבחרות בוגרות שהן מתחרות באולימפיאדות הבינלאומיות בכימיה, בפיזיקה, במתמטיקה, בביולוגיה, במדעי המחשב, בסייבר ובבינה מלאכותית. אליהן יכולים להתמיין תלמידות ותלמידים מכיתה ט' עד י"א. וישנה גם הנבחרת הצעירה, שהיא עתודה לנבחרות הבוגרות, אליה מצטרפים כבר בכיתה ז'. אז מה עושים כשפרסומת כזאת נגמרת? פשוט נכנסים לרשת, מחפשים נבחרות ישראל במדעים, בודקים מתי זה קורה, ואולי מייצגים את ישראל באולימפיאדות הבינלאומיות במדעים. ואפילו לא צריך לדעת לעשות סקיפ בשביל זה. נבחרות ישראל במדעים הן מיזם משותף של משרד החינוך ומרכז מדעני העתיד של קרן מיימונידס.</p>
                </div>
            </article>
            
            <article class="paragraph speaker-דורון פישלר">
                <div class="paragraph-meta">
                    <span class="speaker-name">דורון פישלר</span>
                    <span class="timestamp">02:46</span>
                </div>
                <div class="content">
                    <p>היי, אני דורון פישלר, וזאת התשובה. לפעמים אדם שומע שאלה ובאותו רגע מתברר לו שזאת השאלה. אני לא שמתי לב לזה עד היום, אני לא ידעתי את זה עד שלא שמעתי אותה, אבל בעצם תמיד רציתי לדעת את התשובה לשאלה הזאת. יש לי חור בלב בצורה של השאלה הזאת. השאלה היא שאלה מספר 17,774. שאל אותה אביב, שהוא לא אביב שם טוב, אלא אביב אחר, שם פחות טוב. הוא שלח לי את השאלה הזאת: מי כתב את העתידות בבזוקה וכמה מהן התגלו כנכונות?</p>
                </div>
            </article>
            
            <article class="paragraph speaker-דורון פישלר">
                <div class="paragraph-meta">
                    <span class="speaker-name">דורון פישלר</span>
                    <span class="timestamp">03:40</span>
                </div>
                <div class="content">
                    <p>נכון? נכון! מה הקטע עם העתידות האלה? ומי כתב אותן? ואם יורשה לי להוסיף - אביב לא כתב את זה במפורש אבל אין לי ספק שלזה הוא התכוון - עזבו את כל העתידות האחרות, אף אחד לא זוכר אותן ממילא. השאלה החשובה היא מי לעזאזל היה הבנאדם שהבטיח לי להגיע לירח עד גיל 21? אני לא צריך להסביר את השאלה הזאת, נכון? אתם כולם יודעים מה זה מסטיק בזוקה, נכון? אולי היום יש ילדים שלא מכירים את בזוקה. אני אסביר בכל זאת.</p>
                </div>
            </article>
            
            <article class="paragraph speaker-דורון פישלר">
                <div class="paragraph-meta">
                    <span class="speaker-name">דורון פישלר</span>
                    <span class="timestamp">04:14</span>
                </div>
                <div class="content">
                    <p>בזוקה היה ועדיין, כלומר הוא עדיין קיים, מסטיק עם בדיחה ונבואה. עכשיו בזוקה זה, טוב ברמת העיקרון זה מסטיק, אבל לדעתי זה היה עשוי מיהלומים ורודים בגלל שהדבר הזה הוא החומר הכי קשה בטבע, כן? זה בלוק ורוד קטן שאתם מכניסים לפה ואז אתם יכולים לנקוע את הלסת בניסיון ללעוס ולרכך אותו. איכשהו בסופו של דבר זה נהיה מסטיק, ואז אתם לועסים מסטיק. הוא מסטיק, הוא לא יוצא דופן מהבחינה הזאת. אומרים שבזוקה הוא ממש ממש טוב בשביל לעשות בלונים, אבל אני אף פעם לא למדתי לעשות בלונים ממסטיק אז לא ממש שינה לי. וזה לא באמת משנה, האטרקציה בבזוקה אף פעם לא הייתה המסטיק. האטרקציה בבזוקה הייתה העטיפה שלו.</p>
                </div>
            </article>
            
            <article class="paragraph speaker-דורון פישלר">
                <div class="paragraph-meta">
                    <span class="speaker-name">דורון פישלר</span>
                    <span class="timestamp">05:01</span>
                </div>
                <div class="content">
                    <p>בזוקה מגיע בעטיפה בצבעים כחול, לבן ואדום, ובין העטיפה לבין הגוש הורוד הלא ברור בעצמו, יש עוד דבר. יש חתיכת נייר חלקה כזאת בגודל של ארבעה וחצי על שישה נקודה שלושה סנטימטר, שזה בערך בגודל של בול דואר וחצי, שעליה יש כמה כתמים צבעוניים מטושטשים ועתידות. עכשיו לעתידות נגיע עוד מעט, קודם כל אני רוצה לדבר על הכתמים הצבעוניים המטושטשים.</p>
                </div>
            </article>
            
            <article class="paragraph speaker-דורון פישלר">
                <div class="paragraph-meta">
                    <span class="speaker-name">דורון פישלר</span>
                    <span class="timestamp">05:37</span>
                </div>
                <div class="content">
                    <p>הכתמים האלה, אם אתם ממש ממש מאמצים את העיניים, אתם יכולים לגלות שלמעשה הם קומיקס. קומיקס מאוד קצר עם שלוש תמונות בדרך כלל, והתמונות האלה הודפסו באיכות כזאת גרועה, הן היו כל כך לא ברורות והתאמת הצבעים תמיד הייתה לא בסדר. כלומר תמיד הכחול היה איזה חצי סנטימטר נמוך יותר מאיפה שהוא אמור להיות והאדום היה באיזשהו מקום אחר והשאר היה מטושטש. בקיצור, להבין מה קורה בקומיקס הזה היה מאוד מאוד קשה. כלומר ברור שהיו שם איזשהן דמויות, אבל להבין מה בדיוק הן עושות או אם יש להן איזושהי הבעת פנים, את זה אפשר היה בעיקר לנחש.</p>
                </div>
            </article>
            
            <article class="paragraph speaker-דורון פישלר">
                <div class="paragraph-meta">
                    <span class="speaker-name">דורון פישלר</span>
                    <span class="timestamp">06:23</span>
                </div>
                <div class="content">
                    <p>הכותרת של הקומיקס הייתה "וחבורתו בזוקה ג'ו". כלומר בזוקה ג'ו וחבורתו אבל זה היה כתוב הפוך. והדמות המטושטשת המובילה, את זה אפשר היה להבין, זה היה ילד, אני מניח שהוא ילד, שיש לו רטייה על העין. אז אני מניח שזה בזוקה ג'ו. בכל מקרה, זה קומיקס שסיפר בדיחה. הבדיחות של בזוקה לא נודעו כבדיחות טובות. אפשר להגיד שבדיחת בזוקה פחות או יותר הפכה למילה נרדפת לבדיחה ממש גרועה. אם מישהו מספר בדיחה ואתם אומרים לו 'וואו, שלח את זה ישר לבזוקה', זאת לא מחמאה. וזה די בצדק שהם קיבלו את השם הזה. אבל בכל זאת, בשביל התחקיר לפרק הזה, אני קראתי הרבה בדיחות בזוקה ואני פה כדי להגן על בדיחות בזוקה. הן לא תמיד היו כל כך גרועות.</p>
                </div>
            </article>
            
            <article class="paragraph speaker-דורון פישלר">
                <div class="paragraph-meta">
                    <span class="speaker-name">דורון פישלר</span>
                    <span class="timestamp">07:25</span>
                </div>
                <div class="content">
                    <p>הן לא היו מאוד טובות, אבל חלקן היו בסדר. זה פשוט עניין של הקשר. זה עניין של איך לספר בדיחה. וכשאתם קוראים בדיחה שמודפסת בקושי בקומיקס מטושטש בגודל של בול שאי אפשר להבין מה קורה בו בכלל, זאת אחת הדרכים הכי גרועות בעולם לספר בדיחה. מאוד קשה להצחיק באופן כזה. אבל לפעמים לבדיחה היה פוטנציאל. למשל, קחו את הבדיחה הזאת של בזוקה ג'ו וחבורתו.</p>
                </div>
            </article>
            
            <article class="paragraph speaker-דורון פישלר">
                <div class="paragraph-meta">
                    <span class="speaker-name">דורון פישלר</span>
                    <span class="timestamp">07:58</span>
                </div>
                <div class="content">
                    <p>בתמונה הראשונה של הקומיקס רואים את אחד מחברי החבורה, מוטי קראו לו. הוא היה זה שהלך כל הזמן עם החולצה על הפה והאף. אף אחד אף פעם לא הבין למה הוא הלך ככה. בדיעבד הוא ניבא את מגיפת הקורונה 50 שנה מראש. בכל אופן, אז הוא רץ לחנות, כלומר הוא רץ לכיוון כתם מטושטש שמההקשר אני מניח שהוא אמור להיות חנות. והוא אומר: "אני זקוק למלכודת עכברים". בתמונה הבאה הוא אומר: "מהר, עליי לתפוס אוטובוס". ואז המוכר אומר: "מצטער, אין לי מלכודת בגודל זה".</p>
                </div>
            </article>
            
            <article class="paragraph speaker-דורון פישלר">
                <div class="paragraph-meta">
                    <span class="speaker-name">דורון פישלר</span>
                    <span class="timestamp">08:42</span>
                </div>
                <div class="content">
                    <p>אז זה לא מאוד מצחיק, אבל זה היה יכול להיות מצחיק אם מספרים את זה נכון. כלומר עם הקשר כלשהו. נגיד אם היו נותנים לנו איזושהי סיבה הגיונית למה הבנאדם מחפש מלכודת עכברים בזמן שהוא ממהר לאוטובוס, ואז התשובה של המוכר הייתה לא צפויה, אז זה היה יכול להיות מצחיק. זה לא, אבל יש פה פוטנציאל בבדיחה הזאת. בדיחות אחרות הן כאלה שאולי היו מצחיקות מתישהו אבל המשמעות שלהן כנראה אבדה במהלך הדורות או בתרגום או משהו. למשל יש את הבדיחה שבה ג'ו, כלומר הדמות הראשית, זה עם הרטייה - דרך אגב אף פעם לא הוסבר למה יש לו רטייה על העין. ההסבר המקובל שאני שמעתי זה שמכיוון שמסטיק בזוקה הוא הדבר הכי קשה בטבע, פשוט נכנס לו פעם מסטיק בזוקה לעין ובגלל זה קוראים לו בזוקה ג'ו. בכל מקרה, אז הוא שואל את מוטי: "מדוע פיטרו אותך בחנות הנעליים בה עבדת?". ומוטי אומר: "איש אחד ביקש נעלי קרוקודיל, ושאלתי איזו מידה נועל הקרוקודיל".</p>
                </div>
            </article>
            
            <article class="paragraph speaker-דורון פישלר">
                <div class="paragraph-meta">
                    <span class="speaker-name">דורון פישלר</span>
                    <span class="timestamp">09:50</span>
                </div>
                <div class="content">
                    <p>הבדיחה הזאת הייתה אולי יכולה לעבוד אילו היה לי מושג כלשהו מה זה נעלי קרוקודיל, אבל אני אף פעם לא שמעתי את צירוף המילים הזה. כלומר יש פה דאבל משמעות, אתם מבינים? כלומר מוטי חשב שהוא באמת רוצה לקנות נעליים בשביל הקרוקודיל שלו, אבל בעצם האיש כמובן התכוון ל... למה? אני לא מכיר משמעות אחרת לצירוף המילים הזה. היה פעם מותג של נעליים שקראו לו נעלי קרוקודיל? קרוקס? לא, זה היה הרבה לפני זמנם. אי אפשר לעשות משמעות כפולה למשהו אם אני לא מבין את המשמעות הראשונה שלו.</p>
                </div>
            </article>
            
            <article class="paragraph speaker-דורון פישלר">
                <div class="paragraph-meta">
                    <span class="speaker-name">דורון פישלר</span>
                    <span class="timestamp">10:25</span>
                </div>
                <div class="content">
                    <p>והיו גם בדיחות שאני פשוט לא מבין בכלל. למשל: ג'ו נמצא במקום כלשהו. עכשיו שוב, מכיוון שזה מצויר בסנטימטר על סנטימטר ומאוד מטושטש, לא ברור כל כך איפה הוא נמצא. אני חושב שהוא שוכב על מיטת שיזוף על סיפון של ספינה, אבל אני לא לגמרי בטוח בזה. ובתמונה השנייה ניגש אליו מלצר. והמלצר אומר: "היכן תרצה את ארוחת הבוקר, אדוני?". וג'ו עונה לו: "מעבר למעקה". מה הבדיחה? כאילו ברצינות, אני... זה לא שהבדיחה לא טובה, אני פשוט לא מבין מה הייתה הבדיחה. מה מעבר למעקה? הוא כאילו אומר האוכל שלכם כל כך גרוע שאני מעדיף שתזרוק אותו לים? כלומר זה פשוט צוחק על האוכל הגרוע בהפלגות נופש? כי כולם יודעים שהאוכל בהפלגות הוא כזה גרוע... אמי רייט? כאילו זה כזה מהחיים? כן? לא יודע, לא... זה לא נשמע כל כך הגיוני אבל אין לי שום הסבר אחר. אני לא יודע מה הבדיחה כאן.</p>
                </div>
            </article>
            
            <article class="paragraph speaker-דורון פישלר">
                <div class="paragraph-meta">
                    <span class="speaker-name">דורון פישלר</span>
                    <span class="timestamp">11:37</span>
                </div>
                <div class="content">
                    <p>ומתחת לזה כתוב: עתידות. אתה עלול להיות טייס. ככה זה מנוסח: עלול. כאילו אם לא תיזהר, אולי תהיה טייס. כן, כי היו עתידות. כן? בכל נייר כזה, חוץ מבדיחה לא מאוד מצחיקה, היה גם עתידות, איזושהי נבואה לעתיד. אני מניח שזה בהשראת פורצ'ן קוקיז. אתם אוכלים עוגייה או מסטיק ואתם מקבלים נייר קטן עם נבואה לעתיד שממנה אתם יכולים להתעלם אם בא לכם.</p>
                </div>
            </article>
            
            <article class="paragraph speaker-דורון פישלר">
                <div class="paragraph-meta">
                    <span class="speaker-name">דורון פישלר</span>
                    <span class="timestamp">12:08</span>
                </div>
                <div class="content">
                    <p>ובדיוק כמו בפורצ'ן קוקיז, כל הקטע היה שרוב הנבואות האלה היו דברים מאוד מאוד כלליים, ככה שתמיד אפשר היה להגיד שהן התגשמו כי פשוט זה היה מאוד לא ספציפי. למשל היה אחד שהיה כתוב עליו: עתידות - בקרוב תצא לנסיעה ארוכה ותגלה תגלית מעניינת. אוקיי, עכשיו מכיוון שארוך ומעניין הם שניהם מושגים יחסיים, זה יכול להיות נכון גם אם תיסעו לאלסקה ותגלו שם זן חדש של דינוזאור, או אם תיסעו לסופר ותגלו שם מוצר חדש של קטשופ דל קלוריות. זה מעניין, קצת. או עתידות אחרות: תוכל להיות ספורטאי טוב אם תתאמן כהלכה. כן, זה נכון לגבי רוב האנשים. או אחד אחר: אתה מפחד שאין אוהבים אותך, אולם לפחד זה אין כל יסוד. זאת אחלה עצה האמת. אבל את כל אלה די אף אחד לא זוכר.</p>
                </div>
            </article>
            
            <article class="paragraph speaker-דורון פישלר">
                <div class="paragraph-meta">
                    <span class="speaker-name">דורון פישלר</span>
                    <span class="timestamp">13:16</span>
                </div>
                <div class="content">
                    <p>יש עתיד אחד, נבואה אחת, לא יודע מה היחיד של הדבר הזה... יש דבר אחד כזה שהוא מה שאנשים זוכרים. תגידו לאנשים בזוקה, יש דבר אחד שהם יזכרו. זה קומיקס מספר 17, וזאת הבדיחה: מוטי קפץ לפני רכבת נוסעת. האם נהרג? לא! הרכבת נסעה לאחור.</p>
                </div>
            </article>
            
            <article class="paragraph speaker-דורון פישלר">
                <div class="paragraph-meta">
                    <span class="speaker-name">דורון פישלר</span>
                    <span class="timestamp">13:50</span>
                </div>
                <div class="content">
                    <p>ואחרי שקמתם מהרצפה והתאוששתם מעוויתות הצחוק ההיסטריות שאחזו בכם למקרא הבדיחה הזאת, אתם קוראים את העתידות. ובעתידות כתוב המשפט הזה: לפני יום הולדתך ה-21 תגיע לירח. והמשפט הזה, כמו שאתם בטח יודעים, הוא בדרך כלל מצוטט באופן לא מדויק בתור 'עד גיל 21 תגיע לירח'. המשפט הזה הוא מאוד מוכר. המשפט הזה הפך להיות מיתולוגיה.</p>
                </div>
            </article>
            
            <article class="paragraph speaker-דורון פישלר">
                <div class="paragraph-meta">
                    <span class="speaker-name">דורון פישלר</span>
                    <span class="timestamp">14:24</span>
                </div>
                <div class="content">
                    <p>בשנות ה-90 הוא הופיע בפרסומת לבזוקה. עלית ניצלה את זה גם לעוד דברים, היא הקימה פעם בדיזנגוף סנטר מתחם של בזוקה עם תפאורה של הירח וקסדות של אסטרונאוטים שתוכלו להצטלם עם השלט הגדול 'עד גיל 21 תגיעו לירח'. וגם בלי שום קשר לבזוקה, המשפט הזה פשוט אנשים מכירים אותו. יש ספר של גפי אממיר שנקרא 'עד גיל 21 תגיע לירח'. נשיא המדינה דאז, רובי ריבלין, כשהוא נשא נאום לכבוד החללית בראשית, הוא אמר, ואני מצטט את הנאום שלו: "אני זוכר כילד את האיחול שהופיע על עטיפות מסטיק עד גיל 21 תגיע לירח". ולמעשה זה לא מאוד נפוץ שנשיאים של מדינות מצטטים בנאום רשמי עטיפות של מסטיקים. זה לא דבר שקורה הרבה. אז הנבואה הזאת היא מיתולוגית.</p>
                </div>
            </article>
            
            <article class="paragraph speaker-דורון פישלר">
                <div class="paragraph-meta">
                    <span class="speaker-name">דורון פישלר</span>
                    <span class="timestamp">15:11</span>
                </div>
                <div class="content">
                    <p>ואיך שלא מסתכלים על זה, זאת נבואה גם מאוד מאוד מוזרה. כי היא מאוד שונה מכל נבואה אחרת בבזוקה, לא רק בזה שהיא חד משמעית לא נכונה, אלא גם בזה שהיא פשוט מאוד מאוד ספציפית. כלומר זה לא בזמן כלשהו לא מוגדר בעתיד תצא למסע בגודל לא מוגדר כלשהו, לא. זה נותן לכם יעד אחד מסוים, הירח, ומועד ספציפי שבו תגשימו אותו, גיל 21. ובנוסף לזה זה גם לא מאוד ריאליסטי. כלומר אפילו היום, שעברו הרבה מאוד שנים מאז שהנבואה הזאת נכתבה, גם עכשיו אני לא הייתי מבטיח לאף אחד שעד גיל 21 הוא יגיע לירח. הסיכוי לזה הוא לא גדול.</p>
                </div>
            </article>
            
            <article class="paragraph speaker-דורון פישלר">
                <div class="paragraph-meta">
                    <span class="speaker-name">דורון פישלר</span>
                    <span class="timestamp">16:02</span>
                </div>
                <div class="content">
                    <p>אז איך הגיעה לבזוקה נבואה כזאת מוזרה? מי עשה את זה? למה? זאת השאלה האמיתית. ותכף תבוא התשובה.</p>
                </div>
            </article>
            
            <article class="paragraph speaker-דורון פישלר">
                <div class="paragraph-meta">
                    <span class="speaker-name">דורון פישלר</span>
                    <span class="timestamp">16:15</span>
                </div>
                <div class="content">
                    <p>אין דבר ישראלי יותר ממסטיק בזוקה. כלומר חוץ מזה שהוא לא ישראלי בכלל, הוא אמריקאי. את בזוקה יצרה באמריקה חברת טופס, והחברה הזאת ידועה באמריקה בעיקר בתור יצרנית של קלפים של שחקני בייסבול. נכון בסדרות אמריקאיות נוסטלגיות אז תמיד הילדים אוספים קלפים של בייסבול? הם לא אוספים מסטיק בזוקה, כי בזוקה היה פשוט מוצר יחסית זניח שלהם. אבל זה היה של אותה חברה. ב-1947 החברה הזאת התחילה לייצר את המסטיק שנקרא בזוקה. המסטיק דרך אגב הגיע אחרי המשגר רקטות ולא להפך. ככה שהוא כנראה נקרא על שמו, למרות שלמה לקרוא למסטיק בשם של משגר רקטות זה עדיין לא ברור. את המסטיק הזה הם שיווקו באמצעות קומיקס. קומיקס שהגיע עם כל חבילה של מסטיקים וזה קומיקס שנקרא כמובן "בזוקה ילד הבועות האטומי".</p>
                </div>
            </article>
            
            <article class="paragraph speaker-דורון פישלר">
                <div class="paragraph-meta">
                    <span class="speaker-name">דורון פישלר</span>
                    <span class="timestamp">17:15</span>
                </div>
                <div class="content">
                    <p>למה אטומי? כי השנה הייתה 1947 ואמריקה הרגע ניצחה במלחמת העולם השנייה בכוח האטום, ולכן לכתוב אטומי על כל דבר עשה אותו אוטומטית יותר מגניב, גם אם לא היה לזה שום קשר לכלום. מה אטומי במסטיקים? הגיבור של בזוקה ילד הבועות האטומי הוא ילד שנקרא בזוקה, שיש לו שתי עיניים תקינות לגמרי דרך אגב, ויש לו יכולת מיוחדת לנפח בועות של מסטיק שבעזרתן הוא עף. ואז הוא עושה פעולות חילוץ נועזות בשמיים וכאלה דברים.</p>
                </div>
            </article>
            
            <article class="paragraph speaker-דורון פישלר">
                <div class="paragraph-meta">
                    <span class="speaker-name">דורון פישלר</span>
                    <span class="timestamp">17:50</span>
                </div>
                <div class="content">
                    <p>הבעיה היחידה עם זה הייתה שהוא יודע לעוף, הגיבור-על הזה, אבל הוא עף רק כשיוצא לו בלון ורוד ענק מהפה. ובין כל גיבורי העל אי פעם זה אחד מהפחות אסתטיים. כלומר תחשבו על סופרמן עף בשמיים עם בלון ורוד ענק תקוע בפה. אז זה לא נראה מי יודע מה. כמה שנים מאוחר יותר בטופס החליטו להוציא לפנסיה את בזוקה ילד הבועות האטומי, ובמקומו לעשות קומיקס חדש. אז הם פנו לצייר קומיקס, קראו לו ווסלי מורס, שהמציא בשבילם את הדמויות של בזוקה ג'ו ומוטי, לא קראו לו מוטי קראו לו מורטימר, וצייר את כל הקומיקסים.</p>
                </div>
            </article>
            
            <article class="paragraph speaker-דורון פישלר">
                <div class="paragraph-meta">
                    <span class="speaker-name">דורון פישלר</span>
                    <span class="timestamp">18:38</span>
                </div>
                <div class="content">
                    <p>עכשיו כבר בשלב מאוד מאוד מוקדם הבדיחות באנגלית של בזוקה ג'ו הן נראות בגדול בדיוק אותו דבר כמו בעברית. רק שבריבוע החסר, זה שבעברית הייתה בו את העתידות, אז שם לא היו עתידות. הייתה שם פרסומת לאיזשהו צעצוע שאתם יכולים לקבל אם תשלחו לחברה 125 עטיפות של בזוקה או חמש עטיפות של בזוקה ו-35 סנט. משהו כזה. אבל היו גם עתידות. זה היה גם באמריקה. זה פשוט היה כתוב באותיות ממש קטנות מתחת לקומיקס.</p>
                </div>
            </article>
            
            <article class="paragraph speaker-דורון פישלר">
                <div class="paragraph-meta">
                    <span class="speaker-name">דורון פישלר</span>
                    <span class="timestamp">19:11</span>
                </div>
                <div class="content">
                    <p>מהקומיקסים האלה היו הרבה. ממש הרבה, כי טופס היא חברה שיודעת לפנות לאספנים. הם ידעו שכדי שיהיה עניין, כדי שאנשים ימשיכו לקנות את המסטיקים האלה שוב ושוב, צריך שיהיה גיוון. צריך שילדים שקונים את המסטיק לא ייתקלו באותם קומיקסים כל הזמן. אז פעם או פעמיים בשנה הם היו מחליפים את כל הסדרה של הקומיקסים בקומיקסים חדשים עם עתידות חדשות. ומכיוון שהמסטיקים והקומיקסים המשיכו להתפרסם במשך עשרות שנים, בסופו של דבר היו מאות, אולי אלפי קומיקסים כאלה. טוענים שהתפרסמו יותר מ-1500 כאלה. אני לא לגמרי בטוח על המספר הזה כי לפעמים הם כן מחזרו בדיחות. כלומר אותה בדיחה חזרה שוב ושוב בכמה סדרות. אבל היו הרבה. זה בטוח.</p>
                </div>
            </article>
            
            <article class="paragraph speaker-דורון פישלר">
                <div class="paragraph-meta">
                    <span class="speaker-name">דורון פישלר</span>
                    <span class="timestamp">20:04</span>
                </div>
                <div class="content">
                    <p>אבל כל זה לא חדש. השאלה הייתה על בזוקה בעברית. מי כתב את העתידות של בזוקה וספציפית את 'עד גיל 21 תגיע לירח'? זה קצת יותר קשה למצוא את זה. דבר ראשון, בדרך כלל כששואלים את השאלה הזאת, אז יש תשובה אחת שקופצת מדי פעם, והתשובה היא ארז טל. כן, יש מין טענה או שמועה כזאת שאומרת שארז טל כתב את העתידות של בזוקה. מאיפה זה בא?</p>
                </div>
            </article>
            
            <article class="paragraph speaker-דורון פישלר">
                <div class="paragraph-meta">
                    <span class="speaker-name">דורון פישלר</span>
                    <span class="timestamp">20:38</span>
                </div>
                <div class="content">
                    <p>ארז טל הופיע ביחד עם אברי גלעד בפרסומת לבזוקה בשנות ה-90. ובתחילת שנות ה-90 הוא גם עבד במשרד פרסום שעשה את הפרסום של בזוקה. ובמדור הרכילות ציפורה של חדשות נכתב ב-1991 שהוא כתב את העתידות החדשות של בזוקה, למרות שלבזוקה לא ממש היו הרבה עתידות באותו זמן. בקיצור, אני לא יודע, אבל ארז אם בא לך לאשר או להכחיש אז תיפנה אלינו, הטלפון שלי פתוח.</p>
                </div>
            </article>
            
            <article class="paragraph speaker-דורון פישלר">
                <div class="paragraph-meta">
                    <span class="speaker-name">דורון פישלר</span>
                    <span class="timestamp">21:09</span>
                </div>
                <div class="content">
                    <p>בכל אופן, אפילו אם זה איכשהו נכון במידה כלשהי, כלומר הוא באמת כתב עתידות כלשהן, לא יכול להיות שארז טל כתב את כולן ובטח שלא יכול להיות שהוא כתב את 'עד גיל 21 תגיע לירח', פשוט משום שהעתידה הזאת מסתובבת בסביבה הרבה מאוד זמן. לכל הפחות מאז שארז טל היה ילד קטן ויכול להיות מלפני שהוא נולד בכלל. כי היא אחת מהעתידות הישנות. יש את העתידות החדשות, אבל יש את הישנות. זה יש כל מיני שלבים... אוקיי אבל מה זה מה? איך יודעים את זה?</p>
                </div>
            </article>
            
            <article class="paragraph speaker-דורון פישלר">
                <div class="paragraph-meta">
                    <span class="speaker-name">דורון פישלר</span>
                    <span class="timestamp">21:42</span>
                </div>
                <div class="content">
                    <p>בשביל להבין את זה אני הבנתי שאני צריך לעשות מחקר מקיף בנושא בדיחות בזוקה העבריות ותולדותיהן. ובשביל זה, קודם כל אני צריך את החומר. אני צריך בדיחות בזוקה. כמה שיותר בדיחות בזוקה. מכל מיני תקופות. איפה אני אשיג את זה?</p>
                </div>
            </article>
            
            <article class="paragraph speaker-דורון פישלר">
                <div class="paragraph-meta">
                    <span class="speaker-name">דורון פישלר</span>
                    <span class="timestamp">22:03</span>
                </div>
                <div class="content">
                    <p>כמו כמעט כל דבר אחר, הרבה יותר קל למצוא תיעוד של הגרסה האמריקאית של משהו מאשר של הגרסה העברית. אז במקרה הזה למשל, אם אתם משום מה רוצים לקרוא מאות בדיחות קרש באנגלית, תיכנסו לגוגל, תחפשו בדיחות בזוקה ודי בקלות אתם מגיעים לאתר שבו אתם יכולים לראות כמעט כל בדיחת בזוקה שפורסמה אי פעם באנגלית. מאגר היסטורי עצום של שנים, שזה בהחלט בעל ערך רב למחקר, אבל אני לא מתעניין באלה שבאנגלית אני רוצה את אלה שבעברית.</p>
                </div>
            </article>
            
            <article class="paragraph speaker-דורון פישלר">
                <div class="paragraph-meta">
                    <span class="speaker-name">דורון פישלר</span>
                    <span class="timestamp">22:42</span>
                </div>
                <div class="content">
                    <p>אז את זה גם יש ברשת אבל קצת יותר קשה למצוא את זה. אחרי שחיפשתי לא מעט מצאתי אוסף לא רע בכלל של בדיחות בזוקה בעברית. הוא נמצא באתר ישן ולא מעודכן שלא היה ברור לי כל כך למי הוא שייך ואיך הגיעו לשם הבזוקות האלה. היה שם מייל של בעל האתר שזוהה בתור דוקטור בק. רק שהאימייל לא עבד, אז אין לאן להמשיך משם.</p>
                </div>
            </article>
            
            <article class="paragraph speaker-דורון פישלר">
                <div class="paragraph-meta">
                    <span class="speaker-name">דורון פישלר</span>
                    <span class="timestamp">23:08</span>
                </div>
                <div class="content">
                    <p>עכשיו היו גם רשומות של העדכונים של האתר ומי שעדכן זוהה שם בתור רוברטו בק. אז אם מחברים את השם והעובדה שהמייל התחיל בדוקטור, אז חיפשתי את דוקטור רוברטו בק וקיבלתי תוצאה אחת: רופא שיניים מסנטיאגו בצ'ילה. אז כתבתי מייל לרופא שיניים מצ'ילה ושאלתי אותו אם הוא במקרה אסף פעם עטיפות של מסטיקים ישראליים. אני מת על העבודה שלי.</p>
                </div>
            </article>
            
            <article class="paragraph speaker-דורון פישלר">
                <div class="paragraph-meta">
                    <span class="speaker-name">דורון פישלר</span>
                    <span class="timestamp">23:44</span>
                </div>
                <div class="content">
                    <p>והוא ענה לי וזה באמת היה הוא! והוא בנאדם נורא נחמד התברר. והוא בכלל לא אוסף בזוקות, הוא אוסף עטיפות של מסטיקים מכל מיני סוגים ומכל העולם. ואיסוף עטיפות של מסטיקים זה עולם שלם בפני עצמו. יש תעשייה, יש באיביי כל מיני עטיפות של מסטיקים שנמכרות בהרבה כסף, כמו כל דבר. הוא סיפר שהוא התחיל לאסוף עטיפות של מסטיקים בתור ילד בצ'ילה, ואז בשנות ה-80 הוא עבר לגור בישראל במשך כמה שנים. אז הוא החליט להמשיך את האוסף, אז הוא אסף בין השאר את כל מה שהיה בארץ, כולל בזוקות. ואחר כך הוא חזר לצ'ילה עם הבזוקות. וככה יצא שהאוסף הכי טוב שיש באינטרנט של בדיחות בזוקה בעברית ועטיפות נוסטלגיות של מסטיק עברי משנות ה-50 וה-60 נמצא באתר של רופא שיניים מצ'ילה.</p>
                </div>
            </article>
            
            <article class="paragraph speaker-דורון פישלר">
                <div class="paragraph-meta">
                    <span class="speaker-name">דורון פישלר</span>
                    <span class="timestamp">24:34</span>
                </div>
                <div class="content">
                    <p>אז זה מעניין וחוץ מזה אם אתם במקרה מגיעים למצב שאתם צריכים טיפול שורש בסנטיאגו, אז אני ממליץ על דוקטור רוברטו בק, תגידו שאני שלחתי אתכם. בכל מקרה, האוסף של הדוקטור הוא לא שלם, אין לו כל בדיחת בזוקה שפורסמה אי פעם בעברית, אבל יש לו די הרבה מהן, כולל מהכי ישנות וגם מחדשות יותר. וזה מספיק בשביל לעשות מיפוי היסטורי של בדיחות בזוקה. למיין אותן לפי פרטים מסוימים שמזהים אותן וככה לנסות למצוא את התקופות השונות שלהן. איך מבדילים? ככה.</p>
                </div>
            </article>
            
            <article class="paragraph speaker-דורון פישלר">
                <div class="paragraph-meta">
                    <span class="speaker-name">דורון פישלר</span>
                    <span class="timestamp">25:15</span>
                </div>
                <div class="content">
                    <p>קודם כל הפונטים, הגופנים, האותיות. האותיות השתנו עם הזמן. בחלק מהבדיחות העתידות מודפסות בפונט פרנק-ריל, שזה הפונט שבו מודפסים כמעט כל העיתונים והספרים, הפונט הכי רגיל. אבל יש עתידות שמודפסות בפונט אחר, פונט שונה לגמרי, אני חושב שזה נרקיס-תם לא לחלוטין בטוח. וישנן אלה שחוזרות לפרנק-ריל אבל מה שכתוב שם זה בכלל לא עתידות, זה הידעת? דברים כמו "הידעת? מה מהירות האור? שבע פעמים סביב העולם בקצת פחות משנייה אחת". זה נכון דרך אגב. ושם הפונטים בבדיחות עצמן אבל, בבלוני הדיבור, הן השתנו פתאום, הן כתובות במין פונט כתב יד מזעזע ולא קריא.</p>
                </div>
            </article>
            
            <article class="paragraph speaker-דורון פישלר">
                <div class="paragraph-meta">
                    <span class="speaker-name">דורון פישלר</span>
                    <span class="timestamp">26:05</span>
                </div>
                <div class="content">
                    <p>חוץ מזה יש עוד פרט שקצת יותר קשה לשים לב אליו שמבדיל בין שתי תקופות שונות של בזוקה: הרטייה על העין של בזוקה ג'ו. משום שבחלק מהקומיקסים יש לו רטייה על עין ימין ובחלק על עין שמאל. למה שישנו את זה? זה עניין פוליטי? לא, העניין הוא כזה: עברית קוראים מימין לשמאל. הקומיקסים האלה נכתבו במקור באנגלית ולכן כיוון הקריאה שלהם הוא משמאל לימין. לכן כדי שאפשר יהיה לקרוא את הקומיקס בכיוון הנכון היה צריך להפוך את הקומיקס. אז מה שעשו בקומיקסים המוקדמים יותר זה מילולית להפוך אותו. כלומר הקומיקס בעברית הוא תמונת ראי של הקומיקס באנגלית.</p>
                </div>
            </article>
            
            <article class="paragraph speaker-דורון פישלר">
                <div class="paragraph-meta">
                    <span class="speaker-name">דורון פישלר</span>
                    <span class="timestamp">26:52</span>
                </div>
                <div class="content">
                    <p>אבל בשלב כלשהו שינו בארץ את שיטת העבודה. כלומר עכשיו הציורים, הריבועים, הם זהים בעברית ובאנגלית והם לא הפוכים. רק הסדר שלהם השתנה, הזיזו את המרובע השמאלי ימינה. אז התוצאה של כל זה היא שבמקור באנגלית לבזוקה ג'ו יש רטייה על עין ימין, אבל בישראל הייתה לו רטייה על עין שמאל ואז הוא החליף חזרה.</p>
                </div>
            </article>
            
            <article class="paragraph speaker-דורון פישלר">
                <div class="paragraph-meta">
                    <span class="speaker-name">דורון פישלר</span>
                    <span class="timestamp">27:21</span>
                </div>
                <div class="content">
                    <p>לפי כל הסימנים האלה אפשר לראות שבדיחות בזוקה בעברית מחולקות לשלוש תקופות ברורות. התקופה הראשונה, מה שאני קורא לה 'עידן הבזוקה העליון', התאפיינה באותיות פרנק-ריל ורטייה על עין שמאל. העידן השני, 'עידן הבזוקה התיכון', הוא עם אותיות נרקיס-תם ורטייה על עין ימין. והשלישי, 'עידן הבזוקה המאוחר', הוא עידן הידעת?.</p>
                </div>
            </article>
            
            <article class="paragraph speaker-דורון פישלר">
                <div class="paragraph-meta">
                    <span class="speaker-name">דורון פישלר</span>
                    <span class="timestamp">27:58</span>
                </div>
                <div class="content">
                    <p>את הגבול בין העידן השני והשלישי אני יודע למקם בדיוק. אני יודע מתי זה קרה. זה היה ב-1988. ואני יודע גם מי כתב את כל הידעת? האלה. הם לא היו מתורגמים, הם היו מקוריים ומי שכתב אותם היה יהודה פרדיס, מי שהיה אז כתב המדע של מעריב לנוער. ודרך אגב, הוא עשה עבודה מצוינת. עברתי על הידעת? האלה כדי לצחוק עליהם קצת אבל אין על מה, הם נכונים. יש דברים כמו: הידעת? המחשבים של היום הם קטנים פי מאה, מהירים פי מאה וזולים פי מאה מאלה של לפני 20 שנה. מה שיפה זה שזה נכתב ב-1988 אבל זה עדיין די נכון.</p>
                </div>
            </article>
            
            <article class="paragraph speaker-דורון פישלר">
                <div class="paragraph-meta">
                    <span class="speaker-name">דורון פישלר</span>
                    <span class="timestamp">28:46</span>
                </div>
                <div class="content">
                    <p>דרך אגב, הידעת? יהודה פרדיס, האיש שכתב את הידעת? עבור בזוקה, הוא גם מי שכתב את השיר "מי מכיר את האיש שבקיר?". בטח לא ידעתם. איך אני יודע את כל זה? אני יודע את זה כי ב-1988 התפרסמה ידיעה בעיתון שמספרת על זה שעלית מחליפה את הבדיחות ואת העתידות של בזוקה בהידעת?. אז לראשית העידן השלישי יש זמן ברור.</p>
                </div>
            </article>
            
            <article class="paragraph speaker-דורון פישלר">
                <div class="paragraph-meta">
                    <span class="speaker-name">דורון פישלר</span>
                    <span class="timestamp">29:15</span>
                </div>
                <div class="content">
                    <p>בקשר לעידנים הראשון והשני, כאן הרבה יותר קשה לזהות בדיוק מתי הם התחילו ונגמרו כי לא מצאתי על זה שום ידיעה ברורה. אז אני מסתמך כאן בין השאר על הזיכרון שלי. מכיוון שלי אישית הבטיחו להגיע לירח עד גיל 21, זה אומר שאני בתור ילד אכלתי מסטיק בזוקה מהעידן הראשון. וזה אומר שהעידן השני התחיל מתישהו בשנות ה-80. בקשר לעידן הראשון, הוא מלווה את בזוקה הרבה הרבה זמן. האזכור הראשון לעתידות בזוקה שמצאתי היה במודעה בשנת 1966. זה היה מבצע של "אספו 10 עטיפות של בזוקה ותוכלו אולי לזכות בפרס הראשון: מיקרוסקופ". שזה מעולה כי אז אולי תוכלו סוף סוף לקרוא את הבדיחות האלה כמו שצריך. אז לא יותר מאוחר מזה. כלומר בדיחות בזוקה מהעידן הראשון מלוות את ילדי ישראל לאורך בערך 20 שנה, משנות ה-60 עד שנות ה-80. אותן בדיחות ואותן עתידות.</p>
                </div>
            </article>
            
            <article class="paragraph speaker-דורון פישלר">
                <div class="paragraph-meta">
                    <span class="speaker-name">דורון פישלר</span>
                    <span class="timestamp">30:26</span>
                </div>
                <div class="content">
                    <p>עכשיו נשאלת השאלה כמה בדיחות שונות היו שם. אז ככה: הבדיחות האלו ממוספרות. על כל אחד מהקומיקסים האלה בצד שמאל למעלה יש מספר סידורי. כלומר בעידן השלישי התחילו את הספירה מההתחלה, שזה קצת מבלבל, אבל בשלב הזה אנחנו כבר יודעים איך להבדיל ביניהם. לשני העידנים הראשונים יש מספור עקבי והמספר הכי גבוה שראיתי ששייך לעידן הראשון, לעידן הבזוקה המוקדם, הוא 22. מספר 24 שייך כבר לעידן הבזוקה התיכון. כלומר היו 22 או אולי 23 בדיחות שונות בעידן הבזוקה המוקדם. לאורך 20 שנה כל מי שאכלו בזוקה קיבלו את אחת מבין 22 בדיחות ואחת מבין 22 עתידות. כלומר באחת מכל 22 בזוקות הבטיחו לכם שתגיעו לירח לפני גיל 21 וזה במשך 20 שנה. זה מסביר למה בארץ כולם זוכרים את זה, הבטיחו לנו את זה שוב ושוב במשך 20 שנה.</p>
                </div>
            </article>
            
            <article class="paragraph speaker-דורון פישלר">
                <div class="paragraph-meta">
                    <span class="speaker-name">דורון פישלר</span>
                    <span class="timestamp">31:30</span>
                </div>
                <div class="content">
                    <p>וזה ההבדל העיקרי בין בזוקה בארץ לבזוקה באמריקה. בארץ אלה היו אותן בדיחות כל הזמן, באמריקה הן כל הזמן התחלפו. הן התחלפו פעמיים בשנה לפחות והן גם התפתחו עם הזמן, הן התעדכנו קצת עם השנים. גם העתידות השתנו עם הזמן. בשנות ה-50 העתידות היו כולן רציניות. כלומר אפשר היה לקחת אותן ברצינות אם אתם רוצים. זה היה דברים כלליים כאלה כמו 'יום אחד שמך יופיע בכותרות העיתון' או 'תוכל להימנע מהרבה צרות החודש בכך שתסרב לכעוס'. דברים כאלה.</p>
                </div>
            </article>
            
            <article class="paragraph speaker-דורון פישלר">
                <div class="paragraph-meta">
                    <span class="speaker-name">דורון פישלר</span>
                    <span class="timestamp">32:07</span>
                </div>
                <div class="content">
                    <p>ככל שהשנים עברו אפשר היה לראות שהעתידות באנגלית הפכו להיות פחות רציניות ויותר הומוריסטיות. היה ברור גם למי שכתבו אותן וגם למי שקראו אותן כנראה שאתם לא באמת אמורים לקחת שום חלק מזה ברצינות. ב-1975 בקומיקס הופיע העתידה 'אתה לעולם לא תהפוך לשרוך נעל ענק'. ועוד דבר שהיה כתוב שם במסגרת העתידות זה 'הצילו, אני לכוד במפעל מסטיקים'. זה קצת מצחיק האמת.</p>
                </div>
            </article>
            
            <article class="paragraph speaker-דורון פישלר">
                <div class="paragraph-meta">
                    <span class="speaker-name">דורון פישלר</span>
                    <span class="timestamp">32:41</span>
                </div>
                <div class="content">
                    <p>בהמשך הקומיקס התפתח עוד יותר כי החברה הכירה בזה שאתם לא יכולים למכור לילדים בניינטיז מוצר מהפיפטיז. זה לא יעבוד. אז לאורך כל שנות ה-80 העיצוב של הקומיקסים השתנה. כלומר אלה היו אותן דמויות אבל לא אותו סגנון ציור שאנחנו מכירים. הם צוירו שונה ובשנות ה-90 כבר נראו שונה לגמרי. הם נראים ראדס, כמו שהיה קול בניינטיז. לג'ו יש פתאום בלורית מזדקרת של שיער צהוב בולט החוצה, למורט, מוטי, יש גם כן שיער כמו סיידשואו בוב משהו. ומבחינת הבדיחות הם עכשיו לא סתם ממשיכים לספר בדיחות על מורים ומלצרים אלא עכשיו הם טסים לחלל והם נוסעים בזמן אז הם פוגשים דמויות היסטוריות. מה שכן הבדיחות עדיין בדיחות קרש, זה לא השתנה.</p>
                </div>
            </article>
            
            <article class="paragraph speaker-דורון פישלר">
                <div class="paragraph-meta">
                    <span class="speaker-name">דורון פישלר</span>
                    <span class="timestamp">33:35</span>
                </div>
                <div class="content">
                    <p>עוד דבר שהשתנה לאורך הזמן זה הפופולריות של המסטיק. וכשאני אומר השתנה אני מתכוון ירד, זה נהיה פחות ופחות פופולרי. וגם ככה הוא אף פעם לא היה מוצר שכל בנאדם מכיר. רוב האמריקאים לא יודעים מי זה בזוקה ג'ו. אבל עדיין, הוא סחב במשך הרבה זמן עד שנת 2012, שבה בזוקה ג'ו בוטל. החברה החליטה פשוט להפסיק להוציא קומיקסים של בזוקה ולשנות לגמרי את מסטיק בזוקה. הוא עדיין קיים, אתם עדיין יכולים לקנות מסטיק בזוקה, אבל הוא נראה שונה לגמרי ממה שהוא היה. הצבעים שלו שונים, העטיפה שלו שונה ואין בו קומיקסים. יש בו חידות וכאלה.</p>
                </div>
            </article>
            
            <article class="paragraph speaker-דורון פישלר">
                <div class="paragraph-meta">
                    <span class="speaker-name">דורון פישלר</span>
                    <span class="timestamp">34:21</span>
                </div>
                <div class="content">
                    <p>בארץ כל זה לא קרה. בזוקה ג'ו אף פעם לא התפתח, פשוט המשיכו להדפיס בדיחות משנות ה-60 ולכן זה עבר ישירות מדבר אמיתי שילדים קונים לפריט נוסטלגי. גם היום אתם יכולים לקנות מסטיק בזוקה בארץ, אבל ככל הידוע לי הם נמכרים היום רק באריזות גדולות. כלומר רק בשקית של 28 מסטיקים. אתם לא יכולים לקנות עכשיו בזוקה בבודדת או לקבל עודף בבזוקה. פעם בזוקה היה מטבע עובר לסוחר, אז בהקשה צריך להגיד.</p>
                </div>
            </article>
            
            <article class="paragraph speaker-דורון פישלר">
                <div class="paragraph-meta">
                    <span class="speaker-name">דורון פישלר</span>
                    <span class="timestamp">35:00</span>
                </div>
                <div class="content">
                    <p>קניתי שקית כזאת לצורך התחקיר וגיליתי ש: א', הבזוקות של היום הן קצת פחות קשות ממה שהן היו קודם. וב', הן עדיין מודפסות עם אותן בדיחות, הבדיחות של העידן השלישי צריך להגיד. זה שהתחיל ב-1988, כלומר זה לא עם עתידות, זה עם הידעת?. לא החליפו את הבדיחות האלה. וגם ההדפסה עדיין גרועה, עדיין בחצי מהמקרים הבדיחה נקטעת באמצע בגלל שזה הודפס בטעות על הנייר של הבדיחה הבאה. 60 שנה עברו, לא שדרגו בעלית את מכונות ההדפסה? יש גם מוצרים אחרים שקוראים להם בזוקה, כלומר קופסאות שכתוב עליהן בזוקה, גומי לעיסה בטעם בזוקה. הגיוני, כאילו איזה טעם אתם רוצים שיהיה לבזוקה? וגם עליהם יש בדיחות מודפסות מאחורה, אבל הן לא מבדיחות בזוקה המקוריות. אלה דברים שצוירו במיוחד בארץ בחיקוי של סגנון הציור הגרוע העתיק וגם עם עתידות שהן בהרבה מקרים דאחקות על העתידות המקוריות, דברים כמו 'עד גיל 21 תגיע להודו'. כלומר בזוקה בארץ הוא מוצר שנשען על נוסטלגיה לעצמו. באמריקה בזוקה חי, התבגר ומת. בארץ הוא חי לנצח ונשאר עם פלנל.</p>
                </div>
            </article>
            
            <article class="paragraph speaker-דורון פישלר">
                <div class="paragraph-meta">
                    <span class="speaker-name">דורון פישלר</span>
                    <span class="timestamp">36:20</span>
                </div>
                <div class="content">
                    <p>אבל זאת לא הייתה השאלה. השאלה הייתה מי כתב את העתידות. עכשיו אנחנו יודעים שהבדיחות היו מתורגמות מאנגלית. אבל כשמוצאים את הבדיחה המקבילה באנגלית ובעברית, העתידות שיש עליהן הן לא אותן עתידות. כתוב עליהן משהו אחר. אז נשאלת השאלה, האם העתידות בעברית גם הן היו מתורגמות רק שמתורגמות מבדיחה אחרת? או שהן היו מקוריות, כמו שהידעת? היו מקוריות? ואם כן מי כתב אותן? אז תנו לי לספר לכם על רות אדלר.</p>
                </div>
            </article>
            
            <article class="paragraph speaker-דורון פישלר">
                <div class="paragraph-meta">
                    <span class="speaker-name">דורון פישלר</span>
                    <span class="timestamp">37:04</span>
                </div>
                <div class="content">
                    <p>רות אדלר נולדה בברלין בשנת 1923. כן, אנחנו חוזרים הרבה הרבה אחורה עכשיו. בגיל 10 היא עלתה עם המשפחה שלה לארץ. כלומר לא למדינת ישראל כי מדינת ישראל לא הייתה קיימת, אלא לארץ ישראל תחת המנדט הבריטי. אבא שלה עבד במפעל הממתקים ליבר, וכשהייתה בת 17 הוא סידר לה שם עבודה בתור מזכירה במפעל. והיא עבדה שם במשך 30 שנה. ב-1970 חברת עלית קנתה את ליבר ואיתה את רות אדלר. היא עברה לעבוד במפעל של עלית ברמת גן, מקום מיוחד שבו אפשר לעמוד ולהריח שוקולד וכל זה. והיא עבדה שם עד שנת 2007. בסך הכל 66 שנה.</p>
                </div>
            </article>
            
            <article class="paragraph speaker-דורון פישלר">
                <div class="paragraph-meta">
                    <span class="speaker-name">דורון פישלר</span>
                    <span class="timestamp">37:59</span>
                </div>
                <div class="content">
                    <p>רות אדלר עבדה בליבר, עלית, שטראוס... הבעלים השתנו עם הזמן. בינתיים גם אתם יודעים הוקמה מדינה, היו מלחמות, המציאו את המיקרוגל, יזהר כהן זכה באירוויזיון, הייתה אינפלציה, נינט זכתה בכוכב נולד - רות אדלר עדיין עבדה באותה עבודה. זה היה הדבר הכי עקבי בארץ. בגיל 84 החליטה לפרוש, ולכבוד הפרישה עשו לה בעלית מסיבת פרידה חגיגית וגדולה, כולל סרט שהופק במיוחד שמספר את תולדות החיים שלה. ובסרט הזה היא מספרת בין השאר שהרבה הרבה שנים קודם כשהיא עבדה בליבר, ליבר התחילו לייצר בארץ את מסטיק בזוקה. כן, הם היו הראשונים, לפני עלית. ורות אדלר הייתה זאת שקיבלה את המשימה לתרגם את הקומיקסים של בזוקה.</p>
                </div>
            </article>
            
            <article class="paragraph speaker-רות אדלר">
                <div class="paragraph-meta">
                    <span class="speaker-name">רות אדלר</span>
                    <span class="timestamp">39:03</span>
                </div>
                <div class="content">
                    <p>היה בזוקה ג'ו, זה היה הפיגר שמה. מו היה הרזה הזה הארוך, וקראתי לו מוטי. צריך לתת לו שם עברי אם אני מתרגמת.</p>
                </div>
            </article>
            
            <article class="paragraph speaker-דורון פישלר">
                <div class="paragraph-meta">
                    <span class="speaker-name">דורון פישלר</span>
                    <span class="timestamp">39:20</span>
                </div>
                <div class="content">
                    <p>זאת היא בסרטון שעשו לכבודה. ועוד דבר שהיא אומרת שם הוא:</p>
                </div>
            </article>
            
            <article class="paragraph speaker-רות אדלר">
                <div class="paragraph-meta">
                    <span class="speaker-name">רות אדלר</span>
                    <span class="timestamp">39:24</span>
                </div>
                <div class="content">
                    <p>ואם בשנתך ה-21 עוד לא הגעת לירח, אתה בין אלה שבאים אליי בטענות.</p>
                </div>
            </article>
            
            <article class="paragraph speaker-דורון פישלר">
                <div class="paragraph-meta">
                    <span class="speaker-name">דורון פישלר</span>
                    <span class="timestamp">39:34</span>
                </div>
                <div class="content">
                    <p>אז זאת התשובה. רות אדלר היא הכתובת. היא האחראית. בקשר לבדיחות, רות אדלר לא כתבה את הבדיחות, היא תרגמה אותן, אין שום ספק בזה. אבל בקשר לעתידות, ממה שהיא אמרה לא ברור האם היא באמת אחראית להמצאת העתידות האלה או שגם אותן היא תרגמה. לצערנו רות אדלר נפטרה ב-2010, ככה שאני לא יכול לשאול אותה אישית. מה שאני כן יכול לעשות זה לקרוא את העתידות באנגלית ולראות אם הן דומות. אבל יש מאות כאלה והעתידות נוטות בכל מקרה להיות די דומות מכיוון שהן כל כך כלליות אז קצת קשה לדעת אם משהו מתורגם או שהוא מקורי. אבל מצאתי רמז.</p>
                </div>
            </article>
            
            <article class="paragraph speaker-דורון פישלר">
                <div class="paragraph-meta">
                    <span class="speaker-name">דורון פישלר</span>
                    <span class="timestamp">40:23</span>
                </div>
                <div class="content">
                    <p>יש קומיקס אחד של בזוקה בעברית מהעידן הראשון שבו מופיעה התחזית הזאת: "במשך 10 השנים הקרובות תבקר ב-15 נקודות יישוב בארץ". וזאת דרישה מאוד נמוכה. ממש. כאילו אם אני לוקח רכבת מחיפה לתל אביב, אני עובר באמצע דרך לפחות 15 נקודות יישוב, נכון? תוך שעה. אז אוקיי, אולי אנשים בשנות ה-60 נסעו פחות אבל עדיין, 15 נקודות יישוב תוך 10 שנים זאת לא שאיפה גבוהה. אבל בין כל הבדיחות באנגלית מצאתי בדיחה מ-1959 עם עתידות שאומרות ככה: "בתוך 10 השנים הקרובות תבקר ב-15 מדינות שונות בארצות הברית". שזה מאוד דומה אבל הרבה יותר הגיוני בתור נבואה. מדינות ארצות הברית הן גדולות, לא כל אחד מבקר בהרבה מדינות שם. יש אנשים שחיים כל החיים שלהם באותה מדינה בארצות הברית. אז לבקר ב-15 מדינות תוך 10 שנים זה יעד לא מופרך, אבל הוא קצת שאפתני. וזה בהחלט נשמע כאילו הגרסה העברית היא תרגום. פשוט תרגמו את אותה נבואה לישראלית רק שבישראלית זה לא הגיוני כי כל המדינה היא בגודל של ניו ג'רזי. אבל זה בלי ספק מתורגם.</p>
                </div>
            </article>
            
            <article class="paragraph speaker-דורון פישלר">
                <div class="paragraph-meta">
                    <span class="speaker-name">דורון פישלר</span>
                    <span class="timestamp">41:51</span>
                </div>
                <div class="content">
                    <p>אז מה בקשר לעד גיל 21 תגיע לירח? אולי גם זה בעצם תרגום לא מדויק של משהו שנאמר באנגלית? אולי זה נוסח אחר באופן שגורם לזה להישמע הגיוני? או שזאת בכל זאת הברקה מהראש של רות אדלר? לכו תדעו. בשביל לדעת את זה היה צריך לעבור אחת אחת על מאות או אלפי בדיחות של בזוקה כדי למצוא את הפתק האחד המסוים שעליו אולי כתוב משהו שדומה לזה. ומי אובססיבי מספיק בשביל לעשות דבר כזה? אני! כן.</p>
                </div>
            </article>
            
            <article class="paragraph speaker-דורון פישלר">
                <div class="paragraph-meta">
                    <span class="speaker-name">דורון פישלר</span>
                    <span class="timestamp">42:27</span>
                </div>
                <div class="content">
                    <p>טוב אז עשיתי את זה. אני עברתי על מאות בדיחות בזוקה בחיפוש אחרי הנבואה המסוימת הזאת. זה לקח המון זמן. וכל מה שאני יכול להגיד לכם זה שמצאתי את זה. אני מצאתי את המקור של עד גיל 21 תגיע לירח. זאת בדיחת בזוקה מספר D1-63-1. כלומר הראשונה בסדרה הראשונה של שנת 1963. ואגב, זאת בדיחה שאני מכיר, זאת הבדיחה על נעלי הקרוקודיל, שמתברר שבמקור הם בכלל נעלי אליגטור, רק שזה לא ממש משפר את הבדיחה. ומתחת לזה כתוב באנגלית באופן מאוד ברור: "לפני יום הולדתך ה-21 תבקר בירח". זאת לא טעות בתרגום, זאת לא אי הבנה. רות אדלר לא המציאה את הנבואה הזאת, היא תרגמה אותה, והיא תרגמה אותה נכון. המקור של המשפט הישראלי המיתולוגי הזה הוא עטיפת מסטיק אמריקאית משנת 1963. ודרך אגב, אני חיפשתי לאורך ולרוחב האינטרנט, לא מצאתי אף התייחסות של אף אמריקאי כלשהו שזוכר את המשפט הזה. בארץ זה ביטוי שידוע לכולם, במקור באמריקה אף אחד לא שם לב.</p>
                </div>
            </article>
            
            <article class="paragraph speaker-דורון פישלר">
                <div class="paragraph-meta">
                    <span class="speaker-name">דורון פישלר</span>
                    <span class="timestamp">44:01</span>
                </div>
                <div class="content">
                    <p>אוקיי, עדיין נשאלת השאלה איך הנבואה הזאת הגיעה למסטיק האמריקאי ולמה. בגלל שעדיין זאת נבואה מאוד מאוד חריגה גם לזמנה. אז ככה: מי כתב את זה? זה מעבר ליכולותיי, מצטער. אני לא יודע. איזשהו פקיד או פקידה בחברת טופס לפני 60 שנה. אני לא חושב שזה אפשרי למצוא מי כתב את זה. אבל איך קרה שנבואה כזאת נכתבה, את זה אני כן יכול להסביר. והרמז הוא לא בטקסט, הוא בתאריך. זו הייתה אמרנו הבדיחה הראשונה בסדרה הראשונה של שנת 1963, כלומר היא נכתבה בתחילת 1963. למה זה משנה? כי בספטמבר 1962 נשיא ארצות הברית ג'ון קנדי נשא את הנאום הזה.</p>
                </div>
            </article>
            
            <article class="paragraph speaker-ג'ון קנדי (הקלטה)">
                <div class="paragraph-meta">
                    <span class="speaker-name">ג'ון קנדי (הקלטה)</span>
                    <span class="timestamp">44:59</span>
                </div>
                <div class="content">
                    <p>We choose to go to the moon. We choose to go to the moon. We choose to go to the moon in this decade and do the other things, not because they are easy, but because they are hard.</p>
                </div>
            </article>
            
            <article class="paragraph speaker-דורון פישלר">
                <div class="paragraph-meta">
                    <span class="speaker-name">דורון פישלר</span>
                    <span class="timestamp">45:18</span>
                </div>
                <div class="content">
                    <p>קנדי הבטיח לאומה האמריקאית שהם יגיעו לירח. ולא סתם שהם יגיעו לשם, אלא שהם יגיעו לשם מהר. הוא הבטיח להם להגיע לירח לפני סוף העשור. והכי קטע שהוא צדק! ב-1969 אפולו 11 הנחיתה אנשים על הירח. זה היה מדהים. כמובן זה לא באמת הפך את הטיסה לירח לדבר נפוץ, אבל בשנת 1963 באמריקה האופטימיות בקשר לטיסה לירח הייתה עצומה וחלקית מוצדקת. קנדי גורם לזה להישמע כאילו טיסה לירח תהיה דבר שגרתי תוך לא הרבה זמן. זה היה אולי הזמן והמקום היחידים בהיסטוריה שבהם להבטיח לילד שהוא יגיע לירח עד גיל 21 נשמע... סביר. בערך כמו להבטיח לו שתוך 10 שנים הוא יבקר ב-15 מדינות שונות. הנשיא אמר בייסיקלי אותו דבר. בכל זמן אחר, כמו נגיד בישראל בשנות ה-80, הנבואה הזאת היא שטות מוחלטת. וברור שהיא שטות מוחלטת, אתם לא הולכים להגיע לירח. אבל בתחילת 1963 באמריקה זה היה הגיוני.</p>
                </div>
            </article>
            
            <article class="paragraph speaker-דורון פישלר">
                <div class="paragraph-meta">
                    <span class="speaker-name">דורון פישלר</span>
                    <span class="timestamp">46:48</span>
                </div>
                <div class="content">
                    <p>אז מה הייתה השאלה? מי כתב את העתידות של בזוקה וכמה מהן התגשמו? בקשר לחלק הראשון, מי כתב אותן? רות אדלר כתבה את הגרסאות העבריות של העתידות האלה. מישהו באמריקה לפני 60 שנה כתב את העתידות המקוריות. והחלק השני, האם הן התגשמו? רובן כן, מכיוון שרוב האנשים שקראו את העתידות האלה כן יצאו למסע ארוך וגילו תגלית מעניינת וכן הם היו יכולים להפוך לספורטאים אם הם היו מתאמנים מספיק. אבל בקשר לתחזית בעניין הירח - עד היום בדיוק 12 אנשים דרכו על הירח. ומביניהם ביררתי את זה: הכי צעיר היה אסטרונאוט שקראו לו צ'רלי דיוק. הוא היה בן 36.</p>
                </div>
            </article>
            
            <article class="paragraph speaker-דורון פישלר">
                <div class="paragraph-meta">
                    <span class="speaker-name">דורון פישלר</span>
                    <span class="timestamp">47:42</span>
                </div>
                <div class="content">
                    <p>זאת הייתה התשובה. עוד דבר אחד אבל. לאורך החקירה הזאת אני במקרה לגמרי מצאתי את התשובה לתעלומה אחרת שהציקה לי בקשר לבזוקה: הבדיחה על האוכל בספינה, זאת שלא באמת בדיחה. אני מצאתי את התשובה. אני יודע למה היא כזאת גרועה. חכו עוד רגע, תכף אני אספר לכם.</p>
                </div>
            </article>
            
            <article class="paragraph speaker-דורון פישלר">
                <div class="paragraph-meta">
                    <span class="speaker-name">דורון פישלר</span>
                    <span class="timestamp">48:06</span>
                </div>
                <div class="content">
                    <p>כן, היי. אז מה שחיפשתי בפרק הזה היה את התשובה לשאלת הטיסה לירח. אבל הכנסתי בהתחלה בתור דוגמה לבדיחה גרועה את הבדיחה הזאת על הארוחה מעבר למעקה, של 'איפה תרצה את ארוחת הבוקר? מעבר למעקה'. זאת בדיחה שאני לא מבין, אני באמת לא יודע מה הבדיחה פה. ולא באמת ציפיתי למצוא תשובה לזה. אבל מכיוון שלצורך התחקיר קראתי הרבה בדיחות בזוקה מקוריות וגם כאלה מתורגמות, אז במקרה מצאתי את התשובה. גם התשובה לשאלה הזאת נמצאת בהיסטוריה של בזוקה.</p>
                </div>
            </article>
            
            <article class="paragraph speaker-דורון פישלר">
                <div class="paragraph-meta">
                    <span class="speaker-name">דורון פישלר</span>
                    <span class="timestamp">48:49</span>
                </div>
                <div class="content">
                    <p>קודם כל, אני מצאתי את הבדיחה המקורית שתורגמה והיא תורגמה נכון, הבעיה היא לא בתרגום. כלומר זה בדיוק מה שנאמר שם גם במקור. אלא מה? זאת לא הייתה הגרסה המקורית של הבדיחה. כי יש שינוי אחד שבזוקה עשו עם הזמן, זה שהם הקטינו את הפתקאות עם הבדיחות. כשהם רק התחילו לפרסם קומיקסים, הניירות עם הבדיחות היו קצת יותר גדולים, מה שאומר שהיה להם קצת יותר מקום לציורים וגם קצת יותר מקום לטקסט. כמה שנים מאוחר יותר הם הקטינו את הבדיחות, וחלק מהבדיחות שכבר הופיעו בגרסה הגדולה אז הן עברו לגרסה המצומצמת ולכן הציורים פחות ברורים, פחות מפורטים, וגם הטקסטים שהדמויות אומרות בגרסה הזאת הם קוצרו כי פשוט לא היה מספיק מקום לכל המילים בבלוני טקסט הקטנים.</p>
                </div>
            </article>
            
            <article class="paragraph speaker-דורון פישלר">
                <div class="paragraph-meta">
                    <span class="speaker-name">דורון פישלר</span>
                    <span class="timestamp">49:42</span>
                </div>
                <div class="content">
                    <p>הבדיחה הזאת הייתה אחת מהן. והגעתי לגרסה המקורית שלה שהודפסה פשוט קצת יותר גדול. אלה אותם ציורים, אבל מכיוון שיש קצת יותר מקום, אפשר להבין קצת יותר פרטים, לראות אשכרה מה קורה שם. ולכן, בציור הראשון בקומיקס, קודם כל כן, הוא באמת נמצא על מיטת שיזוף על סיפון של ספינה, את זה הבנתי נכון. אבל אפשר בנוסף לראות את הפנים שלו, אפשר לראות את ההבעה שלו ורואים שהוא לא מרגיש טוב. הוא עושה פרצוף אומלל, הוא עושה 'או...'. יש לו מחלת ים.</p>
                </div>
            </article>
            
            <article class="paragraph speaker-דורון פישלר">
                <div class="paragraph-meta">
                    <span class="speaker-name">דורון פישלר</span>
                    <span class="timestamp">50:24</span>
                </div>
                <div class="content">
                    <p>ואז המלצר מגיע אליו, אבל הטקסט שהמלצר אומר הוא קצת שונה. הוא אומר: "הבאתי לך את ארוחת הערב כדי לחסוך לך טרחה". וג'ו עונה לו: "תודה, תחסוך לי עוד קצת טרחה וזרוק אותה מעבר למעקה". כלומר מה שהוא אומר זה 'אני מרגיש רע, אם אני אוכל את זה אני מיד אקיא את זה, אז אתה יכול לקצר את התהליך ולזרוק את האוכל מיד מעבר למעקה'. זה הגיוני! זאת בדיחה! זאת לא בדיחה טובה, אבל זאת בדיחה! אני מבין את הבדיחה הזאת! פשוט כשאי אפשר לראות את ההבעות של האנשים ומקצרים את המשפט ל'מעבר למעקה', זאת כבר לא בדיחה, זה כתב חידה. למה מישהו חשב אי פעם שהבדיחה הזאת מובנת בגרסה הקצרה שלה - אני לא יודע, אבל היי, לפחות מצאתי תשובה לעוד דבר שהטריד אותי מהילדות. זאת הייתה התשובה.</p>
                </div>
            </article>
            
            <article class="paragraph speaker-דורון פישלר">
                <div class="paragraph-meta">
                    <span class="speaker-name">דורון פישלר</span>
                    <span class="timestamp">51:16</span>
                </div>
                <div class="content">
                    <p>אם אהבתם את הפרק הזה, בטח תיהנו גם מהפרק 'ארטיק קרטיב', שגם הוא מדבר על ההיסטוריה הלפעמים מוזרה של ממתקים בישראל. את כל הפרקים אתם יכולים למצוא באתר של עושים היסטוריה, בדף של 'התשובה', או בכל אפליקציית פודקאסטים. אתם מוזמנים גם לעמוד הפייסבוק 'דורון פישלר נגד העולם' כדי להתעדכן בפרקים חדשים והרצאות שאני עושה ברחבי הארץ בכל מיני נושאים. אם אתם רוצים להזמין אותי אליכם להרצאה על תולדות בזוקה או על כל נושא אחר, אתם מוזמנים לפנות אליי.</p>
                </div>
            </article>
            
            <article class="paragraph speaker-דורון פישלר">
                <div class="paragraph-meta">
                    <span class="speaker-name">דורון פישלר</span>
                    <span class="timestamp">51:50</span>
                </div>
                <div class="content">
                    <p>עורך: יותם אהלמי. סיוע הפקה ודברים: בן אורבאריי. ייעוץ ותמיכה מורלית: אביב שם טוב ואפי פריג. קוראת בקלפים: סמדר אבניאל. עורך ראשי: רן לוי. מנהל עסקי: דני תימור. אני דורון פישלר וחבורתו. ביי.</p>
                </div>
            </article>
            
            <article class="paragraph speaker-דורון פישלר">
                <div class="paragraph-meta">
                    <span class="speaker-name">דורון פישלר</span>
                    <span class="timestamp">52:12</span>
                </div>
                <div class="content">
                    <p>אני כועס על צביקה. הייתי במסיבת פורים בביתו. ומה קרה? הוא העניק לי פרס ראשון עבור התחפושת המצחיקה ביותר. ובכן? לא התחפשתי בכלל!</p>
                </div>
            </article>
            
        </div>
        
    
        
    
        
    
        
    
        
    </div>

    <script>
        const audio = document.getElementById('audio-player');
        function seekTo(time) {
            audio.currentTime = time;
            audio.play();
        }
    </script>

        </main>

        <footer>
            <p>&copy;  כל הזכויות שמורות לבעלי הפודקאסט. שירות זה מתמלל לכבדי שמיעה ואינו בעל הזכויות על התוכן.</p>
        </footer>
    </div>
</body>
</html>