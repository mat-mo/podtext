<!DOCTYPE html>
<html lang="he" dir="rtl">
<head>
    <meta charset="UTF-8">
    <meta name="viewport" content="width=device-width, initial-scale=1.0">
    <title>[התשובה] האם פתח תקווה קיימת? - פודטקסט</title>
    <link rel="stylesheet" href="../../styles.css">
    <script defer src="../../search.js"></script>
</head>
<body>
    <div class="container">
        <header class="site-header">
            <div class="logo">
                <a href="../../index.html">פודטקסט</a>
            </div>
            
            <div class="search-box">
                <input type="text" id="search-input" placeholder="חיפוש...">
                <div id="search-results" class="search-results hidden"></div>
            </div>

            <nav class="main-nav">
                <a href="../../index.html" class="nav-link">פרקים אחרונים</a>
                <a href="../../podcasts.html" class="nav-link">כל הפודקאסטים</a>
                <a href="../../rss.xml" class="rss-link" title="RSS">
                    <svg xmlns="http://www.w3.org/2000/svg" width="18" height="18" viewBox="0 0 24 24" fill="none" stroke="currentColor" stroke-width="2" stroke-linecap="round" stroke-linejoin="round"><path d="M4 11a9 9 0 0 1 9 9"></path><path d="M4 4a16 16 0 0 1 16 16"></path><circle cx="5" cy="19" r="1"></circle></svg>
                </a>
            </nav>
        </header>

        <main>
            
    <div class="episode-header">
        <h1>[התשובה] האם פתח תקווה קיימת?</h1>
        <div class="meta-row">
            <span class="meta-date">פורסם ב: 20 ביולי 2020</span>
            <a href="../../podcasts/the-answer.html" class="meta-feed">התשובה</a>
        </div>
    </div>

    <div class="player-container">
        <audio id="audio-player" controls>
            <source src="" type="audio/mpeg">
            Your browser does not support the audio element.
        </audio>
    </div>

    <div class="transcript-container" id="transcript">
        
            <article class="paragraph speaker-דורון פישלר">
                <div class="paragraph-meta">
                    <span class="speaker-name">דורון פישלר</span>
                    <span class="timestamp">00:00</span>
                </div>
                <div class="content">
                    <p>היי, זאת התשובה. הפרק שאתם הולכים לשמוע עכשיו הוא כבר נערך, הוא היה בצורת הרצאה, הרצאה אונליין שנערכה בשבוע שעבר. כלומר, זה אם אתם שומעים את הפרק הזה ממש כשהוא עולה, אם אתם מאזינים בעתיד אז הוא היה ממש מזמן, כל העסק הזה. כלומר, זה ההווה שלכם, זה העתיד שלי. אז זאת הייתה הרצאה והיא הייתה אחלה, אני חושב. אני לא באמת יודע משום שאני מקליט את זה לפני שההרצאה נערכה, כלומר היא בעתיד שלי אבל היא בעבר שלכם. אבל אין לי ספק שזה יהיה, היה, עומד להיות... מסע בזמן זה נורא מעייף. לא משנה, זאת התשובה, תיכף נתחיל.</p>
                </div>
            </article>
            
            <article class="paragraph speaker-קריין">
                <div class="paragraph-meta">
                    <span class="speaker-name">קריין</span>
                    <span class="timestamp">00:57</span>
                </div>
                <div class="content">
                    <p>אתם מאזינים לפודקאסטים, וסביר להניח שאתם מקשיבים להם בעיקר בנסיעה, זו הגדולה של פודקאסטים, הם הופכים שעה אבודה בפקקים לשעה של העשרה ועניין. ועכשיו החוויה הזו זמינה לא רק לנו המבוגרים, אלא גם לילדים. אוטו-טו חוויה בנסיעה היא סדרת אודיו של שירים, משחקים והפעלות שמתאימה לילדים בני שנתיים עד שבע. השירים והמשחקים הם לא רק דרך נפלאה להעביר את הזמן, הם גם מלמדים ומעשירים, כמו למשל הקטע הבא.</p>
                </div>
            </article>
            
            <article class="paragraph speaker-דוג'">
                <div class="paragraph-meta">
                    <span class="speaker-name">דוג'</span>
                    <span class="timestamp">01:34</span>
                </div>
                <div class="content">
                    <p>אתם מזהים את הקול? דוג' אומר שזה שיפ (Sheep). כבשה זה שיפ. את מי אתם שומעים עכשיו? הא? מזהים את החיה? דוג' אומר שזה גוט (Goat). עז זה גוט. ואיזה קול מצחיק זה? אתם מזהים מי זה? דוג' אומר שזה פרוג (Frog). אז צפרדע זה פרוג.</p>
                </div>
            </article>
            
            <article class="paragraph speaker-קריין">
                <div class="paragraph-meta">
                    <span class="speaker-name">קריין</span>
                    <span class="timestamp">02:04</span>
                </div>
                <div class="content">
                    <p>הקליקו על הבאנר שמופיע לכם כעת על המסך באפליקציית עושים היסטוריה או באתר הבית שלנו ranlevi.com והורידו את אוטו-טו חוויה בנסיעה אל הטלפון הנייד שלכם. תגידו גוד ביי לשעמום.</p>
                </div>
            </article>
            
            <article class="paragraph speaker-דורון פישלר">
                <div class="paragraph-meta">
                    <span class="speaker-name">דורון פישלר</span>
                    <span class="timestamp">02:22</span>
                </div>
                <div class="content">
                    <p>היי, אני דורון פישלר, זאת התשובה. וזאת השאלה. אף אחד, ככה הוא הזדהה בטופס כשהוא שלח את השאלה, אף אחד שאל: האם פתח תקווה באמת קיימת? ואתם יודעים מה? הגיע הזמן באמת שמישהו יבהיר את העניין הזה, אחת ולתמיד.</p>
                </div>
            </article>
            
            <article class="paragraph speaker-דורון פישלר">
                <div class="paragraph-meta">
                    <span class="speaker-name">דורון פישלר</span>
                    <span class="timestamp">02:54</span>
                </div>
                <div class="content">
                    <p>ישנה שמועה על כך שקיימת בארץ עיר בשם פתח תקווה. אבל כבר הרבה זמן העניין הזה קצת מוטל בספק. אדם ספקן צריך לשאול את עצמו האם ישנן הוכחות לכך שפתח תקווה קיימת? אתם ראיתם פעם את פתח תקווה? האם אתם פגשתם מישהו מפתח תקווה? האם אתם יכולים לומר בכנות שאתם בטוחים שפתח תקווה אכן קיימת?</p>
                </div>
            </article>
            
            <article class="paragraph speaker-דורון פישלר">
                <div class="paragraph-meta">
                    <span class="speaker-name">דורון פישלר</span>
                    <span class="timestamp">03:38</span>
                </div>
                <div class="content">
                    <p>התשובה לכל השאלות האלה היא בסבירות מאוד גבוהה כן. כן, כי יש הרבה מאוד עדויות על זה שפתח תקווה קיימת. תפתחו גוגל מפות, תחפשו פתח תקווה, היא שם. תחפשו אותה בוויז, היא שם. תחפשו בוויקיפדיה, שם כתוב פתח תקווה לא רק קיימת אלא היא העיר החמישית באוכלוסייתה בישראל. ועזבו ויקיפדיה, אי אפשר לסמוך על ויקיפדיה. באנציקלופדיה העברית, שם כתוב שזאת עיר שנוסדה ב-1878 ומכונה אם המושבות. אבל עזבו את כל זה, אני הייתי שם, הרבה פעמים. הייתי במקום הזה, ומה אני אגיד לכם, זה נראה כמו עיר. היו שם בניינים, אנשים, חתולים, ארומה, שווארמה, קניון, סניף של ביטוח לאומי, כל מה שאפשר לצפות מעיר. בכניסה יש שלט וכתוב בו ברוכים הבאים לפתח תקווה. בקיצור, כל הראיות מצביעות על זה שפתח תקווה קיימת.</p>
                </div>
            </article>
            
            <article class="paragraph speaker-דורון פישלר">
                <div class="paragraph-meta">
                    <span class="speaker-name">דורון פישלר</span>
                    <span class="timestamp">04:40</span>
                </div>
                <div class="content">
                    <p>אז זהו, זאת הייתה התשובה. פרק קצר מהצפוי קצת, תודה ו... לא, לא, יודעים מה? השאלה בעצם היא כזאת - מי טען שפתח תקווה לא קיימת? כי הרי אתם בטוח שמעתם כבר על זה שפתח תקווה לא קיימת, נכון? יש מין, אני לא יודע איך לקרוא לזה, שמועה, בדיחה, כזאת, דבר שמסתובב שאומר שפתח תקווה לא קיימת, שהיא המצאה, שמישהו המציא את זה מתישהו. יש קבוצת פייסבוק שנקראת פתח תקווה לא באמת קיימת, שבה חברים נכון לרגע זה 848 אנשים, שזה תכלס לא ממש הרבה, וכוללת אנשים שאומרים שפתח תקווה לא קיימת ומשתפים כל מיני בדיחות על זה שפתח תקווה לא קיימת.</p>
                </div>
            </article>
            
            <article class="paragraph speaker-דורון פישלר">
                <div class="paragraph-meta">
                    <span class="speaker-name">דורון פישלר</span>
                    <span class="timestamp">05:26</span>
                </div>
                <div class="content">
                    <p>עכשיו, הקבוצה הזאת היא לא המקור, לא המציאו את זה שם. היה פעם בלוג בשם פתח תקווה לא קיימת, שהיה בישראבלוג למי שזוכר שהיה כזה דבר, שבאופן קצת אירוני הוא כבר לא קיים. וגם שם היו מלא בדיחות על זה שפתח תקווה לא קיימת. אבל גם זה לא המקור של הבדיחה. אני זוכר שאנשים דיברו על זה שפתח תקווה לא קיימת עוד קודם. זה הסתובב באינטרנט עוד לפני זה ואני אפילו לא בטוח שזה התחיל באינטרנט. יכול להיות שהבדיחה הזאת הייתה קיימת עוד לפני האינטרנט. נורא נורא קשה לעקוב אחרי זה, כי זה בדיחה, זה דבר שאנשים אומרים אחד לשני. זה לא היה דבר שכתוב בעיתון, לא היו על זה מאמרים או לא יודע, פרסומים מדעיים - פתח תקווה אמת או בדייה, ניתוח סטטיסטי. אז נורא קשה למצוא את ההיסטוריה של הדבר הזה. קשה אפילו למצוא פרטים מדויקים על מה קונספירציית פתח תקווה בעצם אומרת. כלומר אם היא לא קיימת אז מי המציא אותה ולמה? אז אני לא יודע מאיפה היא הגיעה השמועה הזאת אבל אין ספק שהיא שם, היא קיימת.</p>
                </div>
            </article>
            
            <article class="paragraph speaker-דורון פישלר">
                <div class="paragraph-meta">
                    <span class="speaker-name">דורון פישלר</span>
                    <span class="timestamp">06:34</span>
                </div>
                <div class="content">
                    <p>אם תלכו לגוגל ותכתבו הוד השרון ל, הוד השרון והאות ל'. ההצעות שגוגל יקפיץ לכם מיד להשלמת הביטוי הזה יהיו הוד השרון למכירה, הוד השרון להשכרה, הוד השרון לימודים, הוד השרון לאומית והוד השרון ללא גלוטן, מה שנשמע הגיוני. לעומת זאת אם אתם כותבים בגוגל פתח תקווה ל', התוצאה הראשונה שגוגל מציע להשלים לכם היא פתח תקווה לא קיימת. וזה מחשיד, אני מודה, זה מאוד מחשיד. עיריית פתח תקווה פרסמה פעם פוסט בפייסבוק שבו נאמר: אחרי עשור, אבל מי סופר, שהתייחסתם אליי כאילו אני לא קיימת, כאילו אין לי רגשות, אז שתדעו שהכל בסדר, אני עיר חזקה ועצמאית, חיה קיימת ובועטת תמיד. אז היא אמנם מכחישה, אבל היא מכירה בקיומן של השמועות האלה. השמועה על זה שפתח תקווה לא קיימת, קיימת.</p>
                </div>
            </article>
            
            <article class="paragraph speaker-דורון פישלר">
                <div class="paragraph-meta">
                    <span class="speaker-name">דורון פישלר</span>
                    <span class="timestamp">07:31</span>
                </div>
                <div class="content">
                    <p>אז האם זה נכון? לא. פתח תקווה כן קיימת, אבל אני מרגיש קצת דביל להגיד את זה. כי פתח תקווה לא קיימת זאת בדיחה. זאת מין בדיחה פרטית כזאת של כולם עם כולם. כל הקטע הוא שכולם מבינים את העניין וממשיכים את זה. אז אני בעצם הייתי אמור להמשיך ולעשות: אין שום הוכחה לכך שפתח תקווה קיימת, דולודולודולו. אחרת אני פשוט יוצא הדביל שלא מבין בדיחות. כאילו אם מישהו אומר שפתח תקווה לא קיימת ואני אומר: לא נכון, למעשה זו סתם שמועה פתח תקווה כן קיימת, זה כמו להגיד: אה, מה זאת אומרת, איך זה שמכניסים סוס לבר? לא יכול להיות, יש תקנות תברואה, אסור להכניס סוסים לברים. אתה יודע מה? הסיפור שלך נשמע לי מאוד לא אמין, אני בכלל לא בטוח שזה באמת קרה. וחוץ מזה אמא שלי דווקא די רזה. כיפי בבמסיבות.</p>
                </div>
            </article>
            
            <article class="paragraph speaker-דורון פישלר">
                <div class="paragraph-meta">
                    <span class="speaker-name">דורון פישלר</span>
                    <span class="timestamp">08:24</span>
                </div>
                <div class="content">
                    <p>אז כן, הרסתי את הבדיחה הרגע. אבל אם אני כבר בתפקיד הפוץ שהורס בדיחות, אז אני חייב להגיד - אף פעם לא הבנתי את הבדיחה הזאת. כלומר מה הבדיחה בלהגיד שפתח תקווה לא קיימת? על מה הבדיחה הזאת? זה צוחק על זה שפתח תקווה משעממת? איך? כאילו אם היא לא קיימת אז איך היא משעממת? או שזה כאילו על זה שפתח תקווה היא כזאת מרוחקת ונידחת שאפילו אם היא לא באמת קיימת אז אף אחד לא ישים לב? כי היא לא. זאת עיר גדולה במרכז הארץ. אם הייתם אומרים לי שקצרין נגיד לא קיימת, אז יהיה לי הרבה יותר קשה להפריך את זה. אתם הייתם פעם בקצרין? אתם מכירים מישהו שמגיע מקצרין? אתם בטוחים שהיא שם? רואים, עם קצרין זה עובד. אבל פתח תקווה? מי לא מכיר מישהו שגר בפתח תקווה? או אולי זאת הבדיחה בעצם? זה בעצם מין הפוך על הפוך, זאת בדיחה על תל אביבים מנותקים שמבחינתם כל מה שרחוק יותר מקילומטר מתל אביב לא קיים. לא יודע, זה לא כל כך נשמע כאילו זאת הפואנטה. מה הבדיחה פה? זה נשמע כאילו זה הפך לפשוט למין פזמון חוזר שאנשים אומרים בלי לחשוב על זה בכלל. מישהו אומר פתח תקווה, מישהו אחר תמיד יגיד פתח תקווה לא קיימת. למה אמרת את זה עכשיו? מה רצית להגיד בזה בכלל? מה זה אומר? כלום. זה פשוט פזמון אוטומטי שאנשים אומרים. זה כמו שאם מישהו אומר פעם שלישית, מישהו אחר יגיד גלידה. למה? למה התכוונת להגיד בזה? מה זה אומר בכלל? אף אחד לא יודע, אנשים פשוט אומרים את זה.</p>
                </div>
            </article>
            
            <article class="paragraph speaker-דורון פישלר">
                <div class="paragraph-meta">
                    <span class="speaker-name">דורון פישלר</span>
                    <span class="timestamp">10:01</span>
                </div>
                <div class="content">
                    <p>דרך אגב, אני לא יודע למה אנשים אומרים פעם שלישית גלידה. הרבה מאוד אנשים שאלו אותי למה אומרים פעם שלישית גלידה. זה גם מין דבר שצמח בשפה ולמרות שחיפשתי, חקרתי את זה, לא מצאתי את המקור לזה. ושנייה אחת לפני שאני יודע שאתם כבר כותבים לי ואומרים: לא, יש את ההסבר של זה, זה תרגום של המונח באנגלית If I see you a third time I scream. כן, בגלל ש-I scream נשמע כמו Ice cream שזה גלידה. שזה נורא נחמד חוץ מזה שאין ביטוי כזה באנגלית. אין. זה לא קיים. אף אחד לא אומר את זה אף פעם. זה פשוט לא נכון שהביטוי בעברית מגיע משם. פעם שלישית גלידה זה ביטוי שקיים רק בעברית, אבל אני לא יודע למה.</p>
                </div>
            </article>
            
            <article class="paragraph speaker-דורון פישלר">
                <div class="paragraph-meta">
                    <span class="speaker-name">דורון פישלר</span>
                    <span class="timestamp">10:55</span>
                </div>
                <div class="content">
                    <p>חוץ מזה, יש כאלה שטוענים בתוקף שהעיר שלא קיימת היא בכלל לא פתח תקווה, אלא נס ציונה. אני אמנם הכרתי את זה פחות אבל יש מתברר שמועה, תיאוריה, וואט-אבר חזקה בערך באותה מידה שטוענת שנס ציונה לא קיימת. בקבוצת הפייסבוק נס ציונה לא באמת קיימת יש 7,600 חברים, שזה הרבה יותר ממה שיש בקבוצה של פתח תקווה. וגם כאן יש שפע של ממים ובדיחות ועניינים. וגם כאן נס ציונה, סליחה שאני הורס, כן קיימת. היא שם. זאת אותה בדיחה.</p>
                </div>
            </article>
            
            <article class="paragraph speaker-דורון פישלר">
                <div class="paragraph-meta">
                    <span class="speaker-name">דורון פישלר</span>
                    <span class="timestamp">11:38</span>
                </div>
                <div class="content">
                    <p>אבל מי משתיהן בא קודם? אני חושב שבדיחת פתח תקווה לא קיימת הייתה לפני בדיחת נס ציונה לא קיימת, אבל אולי זה פשוט בגלל שאני שמעתי אותה קודם, אז ככה נדמה לי שזה הגיע קודם. מאוד מאוד קשה להוכיח את זה כי כמו שאמרתי, זה הכל דברים שעוברים באוויר. אין רשם הבדיחות המטופשות הלאומי או משהו כזה. אבל די ברור שמישהו כאן גנב את הבדיחה ממישהו, זאת אומרת לקח את אותה בדיחה בדיוק ופשוט החליף את השם של העיר. אני חושב שפתח תקווה לא קיימת היה קודם, אבל גם פתח תקווה לא קיימת זו לא הבדיחה המקורית.</p>
                </div>
            </article>
            
            <article class="paragraph speaker-דורון פישלר">
                <div class="paragraph-meta">
                    <span class="speaker-name">דורון פישלר</span>
                    <span class="timestamp">12:17</span>
                </div>
                <div class="content">
                    <p>בגרמניה יש, כלומר אומרים שיש, עיר בשם בילפלד (Bielefeld). זאת, אם אתם מאמינים למקורות רשמיים לפחות, זאת עיר לא קטנה בכלל בסטנדרטים של ישראל. היא יושבת באמצע הדרך בין הנובר לדיסלדורף, יש שם יותר מ-300,000 תושבים, ויש שם בניינים, כמה כנסיות, יש שם טירה קטנה וחמודה כי בכל עיר בגרמניה יש טירה, וגן חיות קטן ומוזיאון לאומנות ו... אתם יודעים, דברים שיש בעיר. זאת עיר גרמנית בינונית וסבירה. אבל בילפלד לא באמת קיימת. או לפחות ככה אומרת השמועה. ישנה טענה שבילפלד היא בעצם קונספירציה של המוסד. יש כאלה שטוענים שזה קשור להסוואה של נחיתת חייזרים בכדור הארץ, כשהבניין של אוניברסיטת בילפלד הוא בעצם חללית האם שלהם. והשמועה או בדיחה או תיאוריית קונספירציה הזאת על זה שבילפלד לא קיימת היא נפוצה ומוכרת בגרמניה הרבה הרבה יותר מהסיפור על זה שפתח תקווה או נס ציונה לא קיימות בארץ.</p>
                </div>
            </article>
            
            <article class="paragraph speaker-דורון פישלר">
                <div class="paragraph-meta">
                    <span class="speaker-name">דורון פישלר</span>
                    <span class="timestamp">13:30</span>
                </div>
                <div class="content">
                    <p>כאילו עזבו אתכם מלספור חברים בקבוצות פייסבוק, בערך בוויקיפדיה על בילפלד, אחד הדברים הראשונים שמוזכרים בקשר אליה זה תיאוריית הקונספירציה על כך שהיא לא קיימת. ואני מודה שזה לא נורא מחמיא לעיר שהדבר הכי מפורסם בה זה הטענה על כך שהיא לא קיימת בכלל. וכמו שפתח תקווה ניצלה את השמועה הזאת לקידום עצמי, גם עיריית בילפלד עשתה את זה ועשתה יותר. ב-2019 יצאה בקמפיין פרסומי שבו הבטיחה מיליון אירו למי שיצליח להביא הוכחה לכך שבילפלד לא קיימת. וראש מחלקת יחסי הציבור של העיר אמר שהוא בטוח ב-99.99% שהם יצליחו להפריך כל טענה על כך שהיא לא קיימת, שזה יפה כי זה מראה שגם הוא לא בעצם לגמרי בטוח.</p>
                </div>
            </article>
            
            <article class="paragraph speaker-דורון פישלר">
                <div class="paragraph-meta">
                    <span class="speaker-name">דורון פישלר</span>
                    <span class="timestamp">14:18</span>
                </div>
                <div class="content">
                    <p>יותר מזה, אנגלה מרקל, הקנצלרית של גרמניה ב-15 השנים האחרונות, היא הכירה בקונספירציה הזאת. היא סיפרה פעם בנאום באיזה טקס שהיא השתתפה בו שהיא ביקרה בבילפלד...</p>
                </div>
            </article>
            
            <article class="paragraph speaker-אנגלה מרקל">
                <div class="paragraph-meta">
                    <span class="speaker-name">אנגלה מרקל</span>
                    <span class="timestamp">14:35</span>
                </div>
                <div class="content">
                    <p>ובכן, אם היא באמת קיימת, נדמה לי שהייתי שם. אתם יודעים איך זה, האנשים במדינה יודעים שהחוק שלכם לא מכיר במגבלות של הזמן והחלל.</p>
                </div>
            </article>
            
            <article class="paragraph speaker-דורון פישלר">
                <div class="paragraph-meta">
                    <span class="speaker-name">דורון פישלר</span>
                    <span class="timestamp">14:46</span>
                </div>
                <div class="content">
                    <p>גיא, אתה בטוח שזאת הקלטה נכונה של אנגלה מרקל? לא, אני פשוט בונה על זה שהמאזינים לא יודעים גרמנית. אה, אוקיי סבבה.</p>
                </div>
            </article>
            
            <article class="paragraph speaker-דורון פישלר">
                <div class="paragraph-meta">
                    <span class="speaker-name">דורון פישלר</span>
                    <span class="timestamp">14:55</span>
                </div>
                <div class="content">
                    <p>בקיצור, הטענה שבילפלד לא קיימת מאוד דומה לטענה שפתח תקווה לא קיימת, אבל היא הרבה יותר נפוצה והרבה יותר מוכרת. ולגבי הבדיחה הזאת אנחנו יודעים בדיוק מאיפה היא הגיעה. זה התחיל ב-1994, במשהו שאיש אחד, סטודנט למדעי המחשב שקוראים לו אכים הלד (Achim Held), זה השם שלו למרות שקוראים לו אכים הוא בעצם רק בן אדם אחד. הוא פרסם ב-Usenet, שזה יותר ישן אפילו מישראבלוג, זה דבר שהיה באינטרנט המוקדם, הוא פרסם שם פוסט בדיקה כזאת על זה שבילפלד בעצם לא קיימת ואיכשהו משם זה פשוט הופץ הלאה והלאה עד שכולם הכירו את זה. אז יש מצב שפתח תקווה היא פשוט הבילפלד הישראלית. כלומר יכול להיות שמישהו בשלב כלשהו שמע את הבדיחה הגרמנית על בילפלד ותרגם אותה בעצם לעברית. ותרגם בילפלד, כלומר עיר בינונית וסבירה, לפתח תקווה. או אולי מישהו תרגם את זה מאיטלקית.</p>
                </div>
            </article>
            
            <article class="paragraph speaker-דורון פישלר">
                <div class="paragraph-meta">
                    <span class="speaker-name">דורון פישלר</span>
                    <span class="timestamp">16:06</span>
                </div>
                <div class="content">
                    <p>כי באיטליה יש בדיחה קבועה על זה שהמחוז מוליזה (Molise) לא באמת קיים. איטליה מחולקת ל-20 מחוזות שביניהם כמעט הכי קטן עם כמעט הכי פחות אנשים הוא מוליזה. הוא כזה קטן שרוב האיטלקים לא מכירים אף אחד ממוליזה ואף פעם לא היו שם. אז הבדיחה הקבועה הפכה להיות שמוליזה בעצם לא קיים. וגם להם יש קבוצות פייסבוק על זה עם מפות של איטליה שמוליזה חסר בהם וכל זה. הם קוראים לזה בקיצור Molisnt, שזה נחמד.</p>
                </div>
            </article>
            
            <article class="paragraph speaker-דורון פישלר">
                <div class="paragraph-meta">
                    <span class="speaker-name">דורון פישלר</span>
                    <span class="timestamp">16:43</span>
                </div>
                <div class="content">
                    <p>בברזיל יש אמרה נפוצה שטוענת שאקרי (Acre) לא קיימת. אקרי זה מחוז בברזיל, שוב, הוא מאוד מאוד נידח ומרוחק מהמרכז, רוב הברזילאים לא היו שם אף פעם ולכן יש בדיחה שאומרת שאקרי לא באמת קיימת ובעצם יש שם חור שחור או משהו. ודרך אגב השם אקרי זה האופן שבו מבטאים בפורטוגזית את אותו שם שבעברית אומרים עכו. עכו קיימת? צריך לברר את זה. ובארצות הברית הבדיחה היא על זה שמדינת ויומינג לא קיימת. בקיצור זאת בדיחה נפוצה. כנראה לכל מדינה יש את המחוז או את העיר שלה שהיא כזאת נידחת ומצחיקה אז טוענים שהיא לא קיימת.</p>
                </div>
            </article>
            
            <article class="paragraph speaker-דורון פישלר">
                <div class="paragraph-meta">
                    <span class="speaker-name">דורון פישלר</span>
                    <span class="timestamp">17:28</span>
                </div>
                <div class="content">
                    <p>מי התחיל? אולי בילפלד הייתה הראשונה וכולם העתיקו ממנה? אולי? או אולי זאת פשוט בדיחה שנוצרת באופן טבעי בכל מקום. זה פשוט מתבקש. אני לא יודע. מה שאני יודע זה שזה ממש לא ייחודי לגבי פתח תקווה. אבל אפילו בתחום הזה יש מקרים חריגים. כי לכל מדינה גם לבריטניה יש את העיר הלא קיימת שלה, קוראים לה ארגלטון (Argleton).</p>
                </div>
            </article>
            
            <article class="paragraph speaker-דורון פישלר">
                <div class="paragraph-meta">
                    <span class="speaker-name">דורון פישלר</span>
                    <span class="timestamp">18:02</span>
                </div>
                <div class="content">
                    <p>ארגלטון ידועה כמקום קטן מאוד באזור של ליברפול באנגליה והסיפור איתה די דומה לכל שאר הסיפורים. כלומר גם בקשר אליה בנקודה מסוימת בשנת 2008 התחילו לצוף כל מיני טענות באינטרנט על זה שארגלטון לא באמת קיימת. וזה למרות שהופיעה במפות גוגל והיה קל למצוא גם פרסומים של עסקים מארגלטון, אם אתם מחפשים אינסטלטור בארגלטון אז תמצאו. ויש לארגלטון אתר רשמי argleton.com שבו יש הודעה מתושביה של ארגלטון שמוחים על הבדיחה הזאת וטוענים בתוקף שהם כן קיימים. בקיצור, אתם מכירים את זה כבר, סטנדרטי. חוץ מעניין אחד - ארגלטון לא באמת קיימת. כלומר באמת. כלומר ארגלטון באמת לא קיימת. אין עיר כזאת. המקום שבו העיר ארגלטון לכאורה נמצאת הוא באופן מאוד מאוד ברור, והרבה אנשים הגיעו לשם כדי לבדוק, שדה פתוח ירוק וגדול. אין שם עיר. אין שם עיירה, אין שם עיירונת, אין שם כלום.</p>
                </div>
            </article>
            
            <article class="paragraph speaker-דורון פישלר">
                <div class="paragraph-meta">
                    <span class="speaker-name">דורון פישלר</span>
                    <span class="timestamp">19:13</span>
                </div>
                <div class="content">
                    <p>אבל יש את כל העדויות על זה שהיא קיימת, אז מה קורה פה? זה התחיל בגוגל. כמו שאמרתי, השם ארגלטון הופיע בגוגל מפות במקום הריק הזה מסיבה כלשהי הופיע שם השם ארגלטון. עכשיו כמו שנהייתה בדיחה להגיד על מקומות שהם כן קיימים שהם לא קיימים, אז כאן הבדיחה הייתה להגיד על מקום שלא קיים שהוא כן קיים. אז אנשים התחילו למכור מזכרות וחולצות שכתוב עליהן 'ביקרתי בארגלטון וכל מה שקיבלתי זה החולצה הזאת' וכאלה דברים. ומישהו מתברר קנה בתור בדיחה את הדומיין argleton.com וכתב בו רק הודעה קצרה שאומרת 'אנחנו תושבי ארגלטון דווקא כן קיימים'. בקיצור כולם נהנו. אבל אחרי כמה זמן של תשומת לב תקשורתית, גוגל, שגם איתם כיף במסיבות מתברר, פשוט תיקנה את הטעות והסירה את השם ארגלטון מהמקום שבו אין כלום. שזה קצת מבאס, למה להרוס את הבדיחה?</p>
                </div>
            </article>
            
            <article class="paragraph speaker-דורון פישלר">
                <div class="paragraph-meta">
                    <span class="speaker-name">דורון פישלר</span>
                    <span class="timestamp">20:15</span>
                </div>
                <div class="content">
                    <p>בכל אופן המסקנה היא שקיימים באמת מקומות שלא קיימים. אוקיי, זה היה ניסוח מטומטם, הבנתם למה התכוונתי. יש מקרים שבהם מכל מיני סיבות יכול להיווצר מקום פיקטיבי שמופיע במפות למרות שהוא לא קיים באמת. עכשיו למה גוגל שמה את ארגלטון במקום שבו היא הייתה? לאף אחד אין תשובה חד-משמעית לזה. כלומר ההסבר הכי פשוט הוא שזאת לא הייתה שום קונספירציה או משהו, זאת הייתה טעות. קורה. לגוגל יש מפות של כל העולם וכן הם מאוד מדויקים בדרך כלל אבל באיזשהו מקום יהיו טעויות. היום טעויות במפות זה דבר שקורה פחות מפעם, אם כי הוא עדיין קורה. פעם טעויות היו נפוצות הרבה יותר וגדולות הרבה יותר. תשכחו מאיזו עיירה שנמצאת או לא נמצאת באיזה מקום, אני מדבר פה על מקומות הרבה יותר גדולים, על איים שלמים שהופיעו במפות למרות שלא באמת היו שם.</p>
                </div>
            </article>
            
            <article class="paragraph speaker-דורון פישלר">
                <div class="paragraph-meta">
                    <span class="speaker-name">דורון פישלר</span>
                    <span class="timestamp">21:19</span>
                </div>
                <div class="content">
                    <p>כי מפות של פעם לא נעשו עם GPS או צילומי לוויין, לא היו כאלה דברים. הכל היה צריך להגיע מדיווחים של אנשים. אם איזה רב חובל עשוי ללא חת הפליג לנקודה שבה אף אחד עדיין לא היה באמצע האוקיינוס ושם הוא סיפר שממערב הוא מצא, הוא ראה אי. אז מציירים במפה את האי. ויש מצב שהוא צודק הרב חובל אבל יכול להיות גם שהוא טעה. קורה לפעמים. ומכיוון שלצייר מפות אחרים אין דרך לוודא את זה, אז הם פשוט מעתיקים את המידע ממפות קודמות וככה קרה לא לעתים נדירות שאיים נשארו והופיעו על מפות לאורך עשרות ולפעמים מאות שנים עד שמישהו אחר טרח לשוט לאותה נקודה באוקיינוס ולגלות שהאי הזה פשוט לא שם. שזה כמו לגלות את האי אבל ברוורס.</p>
                </div>
            </article>
            
            <article class="paragraph speaker-דורון פישלר">
                <div class="paragraph-meta">
                    <span class="speaker-name">דורון פישלר</span>
                    <span class="timestamp">22:18</span>
                </div>
                <div class="content">
                    <p>למשל לאורך 100 שנה בין 1560 ל-1660 כמעט כל מפה של האוקיינוס האטלנטי כללה את האי פריזלנד (Frisland), שזה לא מקום קטן. זה אי גדול עם הרבה מקומות יישוב עליו, יש להם שמות. זה נמצא קצת דרומית לגרינלנד. זה לא היה שנוי במחלוקת, פריזלנד הייתה עובדה, כולם הסכימו על זה, בכל מפה זה הופיע עד שסוף סוף אנשים התחילו לשוט למקום הזה ולגלות שפריזלנד זה פשוט לא דבר שקיים בעולם האמיתי. אין שם שום אי, אף פעם לא היה שם שום אי. ויש הרבה מקרים כאלה. מפות ישנות כוללות הרבה מקרים של איים שהתברר בדיעבד שהם פשוט לא שם. אבל ברוב המקרים הנושאים האלה לובנו ממש מזמן, לפני מאות שנים, כי כמו שאמרתי היום יש צילומי לוויין. אנחנו יודעים איך כדור הארץ נראה. די קל לברר האם אי נמצא שם או שלא. ועדיין יש מקרים של איים שהקיום שלהם נמצא במחלוקת עד היום.</p>
                </div>
            </article>
            
            <article class="paragraph speaker-דורון פישלר">
                <div class="paragraph-meta">
                    <span class="speaker-name">דורון פישלר</span>
                    <span class="timestamp">23:25</span>
                </div>
                <div class="content">
                    <p>איפשהו באמצע מפרץ מקסיקו, בין מקסיקו לארצות הברית, או אם לדייק 22 מעלות 33 דקות צפון, 91 מעלות 22 מעלות מערב, נמצא איסלה ברמחה (Isla Bermeja). המשמעות של השם הזה היא האי האדמדמם, כלומר האי האדום. והאי הזה שייך למקסיקו. הוא נמצא במקום הזה מזמן. הוא הוזכר בפעם הראשונה ברשימת איים שפורסמה ב-1539, כלומר ממש לא הרבה זמן אחרי שאירופאים בכלל התחילו להגיע לאזור של אמריקה ולמפות אותו. הוא הופיע בהרבה מפות מהתקופה היא, אפשר לראות אפילו את הצורה של האי. זה אי לא גדול, השטח שלו הוא בערך 80 קילומטר מרובע, שזה דרך אגב למי שסופר בערך פי 4 מנאורו. הצורה שלו היא מין משולש והוא מופיע במפות מהתקופה ההיא וגם במפות שפורסמו הרבה זמן אפילו מאות שנים אחר כך. הוא לא תמיד שם. יש מפות שבהן הוא שם ויש מפות שבהן הוא לא. אומרים שהאי הזה היה בסיס של פיראטים בשלב כלשהו אבל ניסו לברר את זה כמה פעמים, כמה משלחות מחקר בתקופה היותר מודרנית וכשהם הגיעו למקום שבו אמור להימצא אי ברמחה הם מצאו מים. הרבה מים.</p>
                </div>
            </article>
            
            <article class="paragraph speaker-דורון פישלר">
                <div class="paragraph-meta">
                    <span class="speaker-name">דורון פישלר</span>
                    <span class="timestamp">24:53</span>
                </div>
                <div class="content">
                    <p>אבל למרות כל זאת יש אנשים במקסיקו שמתעקשים שהאי הזה שם. למה מה אכפת להם? זה לא שכל כך אכפת להם מהאי, מה שאכפת להם זה מהמים מסביב. המים הכלכליים. יש מושג כזה האזור הכלכלי הבלעדי, בקיצור המים הכלכליים. לכל מדינה שיש לה חוף ים יש שטח במרחק של עד 200 מייל ימי, כלומר 370 קילומטר מהחוף, שהוא המים הכלכליים שלה. זה לא חלק מהשטח של המדינה אבל זה שטח בלעדי למדינה כדי לנצל את המשאבים של הים, כלומר דייג או מה שלפעמים יותר חשוב - נפט או גז. שדות הגז הטבעי של ישראל, לווייתן וכל זה, הם לא נמצאים בשטח של מדינת ישראל, הם כן נמצאים במים הכלכליים של ישראל. אז אם למדינה יש אי, אז המים הכלכליים שלה הם 200 מייל ימי מסביב לאי הזה. עכשיו המים במפרץ מקסיקו הם מים יקרים, כי מתחת למים יש נפט. הרבה מאוד נפט ששווה הרבה מאוד כסף. אז האי ברמחה עצמו לא כזה חשוב, אבל הוא נותן למקסיקו שטח של ים שאחרת היה שייך לארצות הברית. רק שבשביל זה האי הזה צריך להיות קיים. וזה כנראה החיסרון שלו.</p>
                </div>
            </article>
            
            <article class="paragraph speaker-דורון פישלר">
                <div class="paragraph-meta">
                    <span class="speaker-name">דורון פישלר</span>
                    <span class="timestamp">26:30</span>
                </div>
                <div class="content">
                    <p>אז הרבה כסף היה תלוי בזה שהאי ברמחה יהיה קיים ולכן היו הרבה ויכוחים על זה. למשל אם הייתם שואלים את הפוליטיקאי המקסיקני חוזה אנחל קונצ'לו, הוא היה מספר לכם בתוקף שאין שום ספק שברמחה קיים. יש לו עדויות היסטוריות רבות על זה שהוא קיים. ואם הוא לא קיים זה בגלל שהאמריקאים העלימו אותו. אתם מבינים? הם הגיעו עם ה-CIA או משהו ועם ספינות מלחמה והפגיזו את האי כל כך עד שלא נשאר ממנו שום דבר. כל זה כדי לקבל את המים הכלכליים של מקסיקו. אחרת איך תסבירו את זה שהאי הזה נעלם?</p>
                </div>
            </article>
            
            <article class="paragraph speaker-דורון פישלר">
                <div class="paragraph-meta">
                    <span class="speaker-name">דורון פישלר</span>
                    <span class="timestamp">27:15</span>
                </div>
                <div class="content">
                    <p>עכשיו היה ויכוח בעקבות העניינים האלה, זה היה בשנות התשעים בזמן שמקסיקו וארצות הברית עשו משא ומתן על החלוקה של המים ביניהם. ויצאו כמה משלחות נוספות למקום הזה של האי רק כדי לברר שהוא באמת לא שם. הם אפילו סרקו את קרקעית האוקיינוס והם גילו שהיא בעומק של מאות מטרים שם, כך שמאוד לא סביר שיש או היה שם איזהשהו אי. אבל קונצ'לו התעקש. הוא נלחם על הקיום של האי ברמחה וב-1998 באמצע המשא ומתן בין ארצות הברית ומקסיקו, קונצ'לו נהרג במפתיע בתאונת דרכים. הוא היה ההרוג היחיד בתאונה הזאת, הנהג שלו יצא ללא פגע. אז הרעיון של קונספירציה של ה-CIA כדי להעלים את ברמחה וכל מי שטוען שהוא שם, זה לא נחלש ממש.</p>
                </div>
            </article>
            
            <article class="paragraph speaker-דורון פישלר">
                <div class="paragraph-meta">
                    <span class="speaker-name">דורון פישלר</span>
                    <span class="timestamp">28:15</span>
                </div>
                <div class="content">
                    <p>עד היום יש אנשים במקסיקו שמתעקשים על קיומו של ברמחה, אם לא בדיוק במיקום שחשבנו שהוא, אז אולי הוא במקום אחר. למרות שאף אחד לא מצא את האי הזה עד היום. אבל בניגוד לארגלטון, ברמחה כן מסומן עד היום בגוגל מפות. כלומר המיקום שבו הוא אמור להיות. יש אפילו ביקורות של משתמשים על האי הזה משום שגוגל מאפשרת לבקר כל דבר. אז יש הרבה ביקורות, נתנו לו בממוצע 4.3 כוכבים שזה לא רע. מתוך הביקורות היה אחד שכתב: 'מקום מקסים, קצת רטוב ולא קיים אבל חוץ מזה בהחלט כדאי לכם להגיע'. הרבה אחרים מציינים לטובה את העובדה שאין שם הרבה תיירים ככה שלא צפוף. אין שם פשע, אין מיסים, אין חנויות מזכרות מעצבנות, אין חול שנכנס לנעליים ולזה אפשר להוסיף - אין שם קורונה. בכלל. נשמע פשוט מעולה.</p>
                </div>
            </article>
            
            <article class="paragraph speaker-דורון פישלר">
                <div class="paragraph-meta">
                    <span class="speaker-name">דורון פישלר</span>
                    <span class="timestamp">29:17</span>
                </div>
                <div class="content">
                    <p>עכשיו אם אתם לא מקבלים את התיאוריה על הקונספירציה של ה-CIA, ברמחה כנראה היה פשוט טעות שנגררה על פני הרבה מאוד זמן. אבל יש מקרים שבהם מקומות בדיוניים מופיעים במפות לא בטעות, אלא בכוונה. עושים את זה כדי להגן על זכויות יוצרים. חברות שמפרסמות מפות מוסיפות להם פרטים בודדים לא נכונים כדי שאם מישהו יעתיק את המפה, הוא יעתיק גם את השגיאה ואז יהיה אפשר לדעת שהוא העתיק. זה דבר שקורה לעתים קרובות והוא די ידוע. בארצות הברית יש מושג של ערי נייר, של ערים שלא קיימות שרק מצוירות על מפות בתור מלכודת למעתיקי מפות. ואם אתם מכירים את הספר של ג'ון גרין ערים של נייר או הסרט, אז זה זה. יש כמה מקרים די ידועים על זה.</p>
                </div>
            </article>
            
            <article class="paragraph speaker-דורון פישלר">
                <div class="paragraph-meta">
                    <span class="speaker-name">דורון פישלר</span>
                    <span class="timestamp">30:13</span>
                </div>
                <div class="content">
                    <p>מה שטיפה פחות ידוע זה שזה קיים גם בארץ. מה שהיה עשוי להסביר את קיומה של פתח תקווה על המפה, אבל זה לא. לא, פתח תקווה היא לא עיר נייר. פתח תקווה קיימת, אמרתי. אבל זה לא אומר שכל המקומות על המפה קיימים. אם תפתחו גוגל מפות או וויז ותחפשו את רחוב לירז אקסלרד בחיפה, תמצאו אותו. לפחות אם אתם מאזיני ההווה, אם אתם מאזיני העתיד, אם אתם בעוד כמה זמן אני לא בטוח שזה יעבוד. אבל כרגע זה עובד. זה רחוב קטן ומפותל בשכונת זיו, יש שם מכון כושר. עכשיו אם בעקבות זה תחפשו באינטרנט מי זאת לירז אקסלרד ומה היא עשתה בשביל הציונות שיקראו על שמה רחוב, אז תגלו שאין אחת כזאת. כלומר כן יש אישה בשם לירז אקסלרד, היא חיה בברלין, היא כותבת בלוג. קצת מוזר שיקראו רחוב על שמה. איזה סיבה יש לה לקבל רחוב? התשובה היא שאין. כי הרחוב הזה לא קיים. באופן רשמי אין לרחוב הזה שם. אם תשאלו את עיריית חיפה, הם יגידו לכם שאין רחוב לירז אקסלרד בחיפה ובעצם הדבר הזה הוא אפילו לא רחוב באופן רשמי.</p>
                </div>
            </article>
            
            <article class="paragraph speaker-דורון פישלר">
                <div class="paragraph-meta">
                    <span class="speaker-name">דורון פישלר</span>
                    <span class="timestamp">31:42</span>
                </div>
                <div class="content">
                    <p>מי שהמציא את הרחוב הזה הוא חברת מפה. זאת החברה שעושה את שירותי המיפוי בארץ והיא מוכרת את הנתונים בין השאר לגוגל. וכמו שאמרתי מה שגוגל אומר הולך, כולם מעתיקים ממנה. אז הדברים הקטנים שחברת מפה לפעמים מכניסה למפה הופכים למציאות בשטח. זה לא היחיד. יש גם רחוב ויקטור מנביץ' בנהריה, וכשאני אומר יש אני מתכוון שאין. הוא רחוב דמיוני לגמרי אבל הוא מופיע במפה. ויש עוד כאלה. הבעיה איתם זה שהם נוטים להיעלם כששמים לב אליהם. רחוב ניצן פלדמן בתל אביב ורחוב ענבר לדרמן בירושלים ורחוב עופר מנשה בירושלים, כולם היו על המפה אבל עכשיו הם כבר לא כי אנשים שמו לב אליהם. דרך אגב המשותף לכל השמות האלה זה שכולם היו עובדים של חברת מפה.</p>
                </div>
            </article>
            
            <article class="paragraph speaker-דורון פישלר">
                <div class="paragraph-meta">
                    <span class="speaker-name">דורון פישלר</span>
                    <span class="timestamp">32:51</span>
                </div>
                <div class="content">
                    <p>אבל הרחובות האלה כבר לא שם, אתם כבר לא תמצאו את השמות האלה על המפות פשוט כי אנשים שמו לב אליהם. הם הופיעו בכתבות בעיתונות ואז הם הועלמו. ולפחות במקרה אחד זאת הייתה אשמתי. אני אישית. היה רחוב אילונה קליימן ברמת גן, שזה גם רחוב שלא קיים. כלומר באופן רשמי לא היה רחוב כזה אבל בכל המפות היה כתוב שקוראים לרחוב אילונה קליימן. אני מצאתי אותו, אני פרסמתי עליו סרטון בכאן לפני כמה שנים וקצת אחר כך הרחוב הזה נעלם. לכן עצם זה שאני מדבר כאן על הרחובות הפיקטיביים שעדיין נמצאים במפה מגדיל את הסיכוי שבקרוב הם כבר לא יהיו שם. אז בבקשה אל תלשינו, אוקיי? כי אני די אוהב את זה שהרחובות האלה שם.</p>
                </div>
            </article>
            
            <article class="paragraph speaker-דורון פישלר">
                <div class="paragraph-meta">
                    <span class="speaker-name">דורון פישלר</span>
                    <span class="timestamp">33:41</span>
                </div>
                <div class="content">
                    <p>דרך אגב לצורך הפרק הזה אני נורא נורא רציתי למצוא את הרחוב המזויף בפתח תקווה. או בנס ציונה. כי אני בטוח שיש שם אחד כזה. אני בטוח שגם שם שתלו איזשהו רחוב אחד מזויף ועברתי על כל המפה של פתח תקווה ולא מצאתי, פשוט לא הצלחתי למצוא את הרחוב המזויף. אם כי בנס ציונה מצאתי את רחוב מעלה הפרשים הניו זילנדים. ואם יש רחוב אחד שנשמע כמו שם המצאה זה רחוב מעלה הפרשים הניו זילנדים. אבל מתברר שהוא קיים, הוא רשמי, יש רחוב כזה. אבל זה לא קורה אפילו רק עם רחובות. אם אתם מחפשים משהו בארץ שבאמת נראה כמו קונספירציה של ה-CIA או משהו, תחפשו את נחל פטיש. זה נחל קטן הוא בחבל הבשור והוא קיים. אבל לידו במפה תוכלו למצוא גם את נחל סדן. כי אם אתם נמצאים ביניהם אתם בין הפטיש והסדן, וזה מצחיק.</p>
                </div>
            </article>
            
            <article class="paragraph speaker-דורון פישלר">
                <div class="paragraph-meta">
                    <span class="speaker-name">דורון פישלר</span>
                    <span class="timestamp">34:44</span>
                </div>
                <div class="content">
                    <p>וגם על נחל סדן יש ביקורות משתמשים שפורסמו. הציון הממוצע שהוא קיבל הוא 2.9 מתוך 5 שזה לא כזה טוב. ואחד המשתמשים כתב עליו ביקורת: 'נחל מדהים יפה וגדול ממליץ לטייל עם משפחות רק חבל שהוא לא קיים זה יכול היה ממש לעזור'. וזה נכון כי נחל סדן פשוט לא קיים. הוא לגמרי דמיוני. מאוד קל לראות את זה כשעוברים מהמפה לצילום לוויין לראות שאין שם שום נחל. זה הארגלטון של ישראל.</p>
                </div>
            </article>
            
            <article class="paragraph speaker-דורון פישלר">
                <div class="paragraph-meta">
                    <span class="speaker-name">דורון פישלר</span>
                    <span class="timestamp">35:17</span>
                </div>
                <div class="content">
                    <p>אז מה הייתה השאלה? האם פתח תקווה קיימת? לא, נתחיל מהשאלה הזאת. האם כל מה שמופיע על המפה קיים? לא. יש באמת מקרים שבהם מופיעים על מפות מקומות שלא באמת קיימים. אבל בקשר לפתח תקווה, למרות כל מה שאמרתי, זה לא המקרה. כן פתח תקווה קיימת. אני בטוח בזה ב-98% לפחות. זאת הייתה התשובה. אחרי הפרסומת קצת על הקונספירציה הגדולה מכולן, זאת שמגמדת גם את בילפלד, זה הרבה יותר גדול מזה.</p>
                </div>
            </article>
            
            <article class="paragraph speaker-איילת גוטליב טריינין">
                <div class="paragraph-meta">
                    <span class="speaker-name">איילת גוטליב טריינין</span>
                    <span class="timestamp">36:11</span>
                </div>
                <div class="content">
                    <p>היתרון וההצלחה של מודולה כחברת השמה מובילה בתחום ההייטק הם בזכות תקשורת טובה וקשרים עמוקים עם החברות המגייסות, אשר מביאים למשרות בבלעדיות, קידום מועמדים ועוד. יש לנו הרבה סטארטאפים שאנחנו מגייסים את העשיריה הראשונה החמישייה הראשונה, קשר עם מנהלים ומנהלות מגייסים ומגייסות עם ה-HR בחברה. ואני חייבת לציין שהרבה פעמים החברות נעזרות בנו גם להבין מה קורה בשוק בגלל שיש לנו פריזמה כזאת רחבה ואנחנו עובדים על כל כך הרבה מגוון של חברות מסוגים שונים בטכנולוגיות שונות. הם מתייעצים איתנו לגבי מה המועמדים והמועמדות רוצים היום, טייטלים עכשיו אופנתיים בשוק ועוד. אז אנחנו באמת משאב אדיר גם לחברות כי אנחנו ממש עם היד על הדופק, יש לנו את הקשר המאוד מאוד ישיר עם הנהלת החברה.</p>
                </div>
            </article>
            
            <article class="paragraph speaker-קריין">
                <div class="paragraph-meta">
                    <span class="speaker-name">קריין</span>
                    <span class="timestamp">37:10</span>
                </div>
                <div class="content">
                    <p>תנו לקשרים של מודולה לפתוח עבורכם דלתות בסטארטאפים ובחברות הייטק גלובליות. בקרו באתר הבית של מודולה והגישו את קורות החיים שלכם למשרות טכנולוגיות במגוון תחומים: מדיקל, משין לרנינג, AI, סייבר, פינטק, טק אינשורנס ועוד. medulla.co.il.</p>
                </div>
            </article>
            
            <article class="paragraph speaker-דורון פישלר">
                <div class="paragraph-meta">
                    <span class="speaker-name">דורון פישלר</span>
                    <span class="timestamp">37:41</span>
                </div>
                <div class="content">
                    <p>זה שיש איזו עיר שלא קיימת זה מילא. אז בכל מדינה יש את העיר שלא קיימת. השמועות האלה מגיעות גם לרמה יותר גבוהה, לרמה הלאומית. לפני כמה שנים ברדיט, מישהו שאל את השאלה מה ההורים שלך סיפרו לך שתמיד חשבת שהוא נורמלי לגמרי אבל התברר שהוא ממש לא. והיה משתמש אחד שקוראים לו... לא יודע שמות משתמש שם תמיד מוזרים. והוא סיפר שההורים שלו תמיד טענו שפינלנד לא באמת קיימת. זאת קונספירציה של האו"ם ושל רוסיה ושל יפן. וזה הגיוני, אתם פגשתם פעם מישהו מפינלנד? אתם פגשתם פעם מישהו שהיה בפינלנד? ברור שלא. פינלנד זאת פיקציה.</p>
                </div>
            </article>
            
            <article class="paragraph speaker-דורון פישלר">
                <div class="paragraph-meta">
                    <span class="speaker-name">דורון פישלר</span>
                    <span class="timestamp">38:35</span>
                </div>
                <div class="content">
                    <p>העניין הוא כזה ליפנים יש מגבלות דייג. הם רצו אזור דייג מורשה גדול יותר כי מאוד מאוד אוהבים סושי וכאלה. ולכן הם סיכמו עם רוסיה ליצור את האשליה כאילו קיימת מדינה בשם פינלנד שגובלת ברוסיה כשבמעשה אין שם מדינה, אין שם אדמה בכלל. יש שם ים. ולכן אפשר לדוג שם דגים ולהעביר אותם ברכבת הטרנס-סיבירית לאורך רוסיה ישר ליפן. וכמובן שבעקבות הפוסט הבודד הזה אז השמועה התחילה לפרוח והוקמו כל מיני קבוצות שמוצאות עוד ועוד הוכחות לזה שפינלנד לא באמת קיימת. למשל לדובר עברית יש עוד הוכחה. הרי מה זה פינלנד? מה זה השם הזה? פינלנד פ-י-נ זה פשוט יפן רק בשינוי סדר האותיות זה שיכול אותיות.</p>
                </div>
            </article>
            
            <article class="paragraph speaker-דורון פישלר">
                <div class="paragraph-meta">
                    <span class="speaker-name">דורון פישלר</span>
                    <span class="timestamp">39:31</span>
                </div>
                <div class="content">
                    <p>אבל יש גם טענה עוד יותר קיצונית והיא זאת - אוסטרליה לא קיימת. הפיקציה של אוסטרליה הומצאה בתקופה שבה היא שימשה בתור מעין בית כלא לבריטניה. היו לוקחים אסירים בספינות מבריטניה ומיישבים אותם באוסטרליה. עכשיו תחשבו על זה טיפה בהיגיון. זה נשמע סביר? לקחת אסירים פושעים למסע ארוך ויקר לצד השני של העולם ולהשאיר אותם שם? זה לא באמת מה שקרה. זה היה תירוץ. מה שבאמת קרה זה שכשהיו באמת אסירים של המדינה שלא היה מה לעשות איתם לקחו אותם בספינה ואז זרקו אותם לים. אבל הממשל הבריטי לא רצה להודות בזה אז הוא המציא סיפור על איזו יבשת שנמצאת כאילו נורא נורא רחוק ויש שם כל מיני חיות מוזרות ומופרכות ושם האסירים האלה חיים חיים מאושרים. כן בטח. אוסטרליה זה סיפור כיסוי לפשעים נגד האנושות.</p>
                </div>
            </article>
            
            <article class="paragraph speaker-דורון פישלר">
                <div class="paragraph-meta">
                    <span class="speaker-name">דורון פישלר</span>
                    <span class="timestamp">40:40</span>
                </div>
                <div class="content">
                    <p>עכשיו זה נכון שיש הרבה אנשים שטוענים שהם ביקרו באוסטרליה או אפילו חיים באוסטרליה אבל התגובה היא אם מישהו טוען דבר כזה זה כן בטח כמה ממשלת בריטניה משלמת לך כדי להגיד את זה. עכשיו אני מאוד מקווה שמאוד ברור שכל זה לא נכון. אבל מה שאני אוהב באוסטרליה לא קיימת זה שכאן המשמעות של הבדיחה היא ברורה. אף אחד לא באמת חושב שאוסטרליה לא קיימת אוקיי כמעט אף אחד. אני בטוח שבאינטרנט אפשר למצוא מישהו שיאמין באמת בכל דבר. בכל מקרה אוסטרליה לא קיימת זאת פרודיה על תיאוריות קונספירציה. זה מראה שלא משנה כמה שהטענה שלך היא מופרכת תמיד אפשר למצוא כאילו ראיות שיתמכו בה. להאמין שאוסטרליה לא קיימת זה לא יותר אידיוט מלהאמין שהקורונה לא קיימת או שכדור הארץ שטוח ועדיין יש אנשים שבאמת מאמינים בדברים האלה. ואם אתה טוען אחרת כמו למשל חלית בקורונה אז הם יגידו מי משלם לך? אף אחד לא משלם. אי אפשר להתווכח עם זה. אז כאן זה ברור זאת לא בדיחה על אוסטרליה זאת בדיחה על אנשים שמאמינים בתיאוריות קונספירציה אידיוטיות. ובקשר לפתח תקווה שם אני לא יודע מה הבדיחה.</p>
                </div>
            </article>
            
            <article class="paragraph speaker-דורון פישלר">
                <div class="paragraph-meta">
                    <span class="speaker-name">דורון פישלר</span>
                    <span class="timestamp">42:01</span>
                </div>
                <div class="content">
                    <p>זאת הייתה התשובה. את כל הפרקים של הפודקאסט הזה אתם יכולים למצוא באתר ranlevi.com/theanswer או בכל אפליקציית פודקאסטים. עדכונים על הרצאות אונליין ואופליין כשיהיה אפשר, כרגע אי אפשר, ועדכונים על פרקים חדשים והכל אתם יכולים למצוא בפייסבוק בעמוד דורון פישלר נגד העולם. עורך ומפיק גיא בינון, ייעוץ ותמיכה מורלית אביב שם טוב, עורך ראשי רן לוי, מנהל עסקי דני טימור, אני דורון פישלר הישר מהארון. יאללה ביי.</p>
                </div>
            </article>
            
        </div>
        
    </div>

    <script>
        const audio = document.getElementById('audio-player');
        function seekTo(time) {
            audio.currentTime = time;
            audio.play();
        }
    </script>

        </main>

        <footer>
            <p>&copy;  כל הזכויות שמורות לבעלי הפודקאסט. שירות זה מתמלל לכבדי שמיעה ואינו בעל הזכויות על התוכן.</p>
        </footer>
    </div>
</body>
</html>