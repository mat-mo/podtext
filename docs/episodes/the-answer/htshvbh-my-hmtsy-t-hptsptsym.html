<!DOCTYPE html>
<html lang="he" dir="rtl">
<head>
    <meta charset="UTF-8">
    <meta name="viewport" content="width=device-width, initial-scale=1.0">
    <title>[התשובה] מי המציא את הפצפצים? - פודטקסט</title>
    <link rel="stylesheet" href="../../styles.css">
    <script defer src="../../search.js"></script>
</head>
<body>
    <div class="container">
        <header class="site-header">
            <div class="logo">
                <a href="../../index.html">פודטקסט</a>
            </div>
            
            <div class="search-box">
                <input type="text" id="search-input" placeholder="חיפוש...">
                <div id="search-results" class="search-results hidden"></div>
            </div>

            <nav class="main-nav">
                <a href="../../index.html" class="nav-link">פרקים אחרונים</a>
                <a href="../../podcasts.html" class="nav-link">כל הפודקאסטים</a>
                <a href="../../rss.xml" class="rss-link" title="RSS">
                    <svg xmlns="http://www.w3.org/2000/svg" width="18" height="18" viewBox="0 0 24 24" fill="none" stroke="currentColor" stroke-width="2" stroke-linecap="round" stroke-linejoin="round"><path d="M4 11a9 9 0 0 1 9 9"></path><path d="M4 4a16 16 0 0 1 16 16"></path><circle cx="5" cy="19" r="1"></circle></svg>
                </a>
            </nav>
        </header>

        <main>
            
    <div class="episode-header">
        <h1>[התשובה] מי המציא את הפצפצים?</h1>
        <div class="meta-row">
            <span class="meta-date">פורסם ב: Mon, 08 Jul 2019 08:06:23 +0000</span>
            <a href="../../podcasts/the-answer.html" class="meta-feed">התשובה</a>
        </div>
    </div>

    <div class="player-container">
        <audio id="audio-player" controls>
            <source src="" type="audio/mpeg">
            Your browser does not support the audio element.
        </audio>
    </div>

    <div class="transcript-container" id="transcript">
        
            
        
            
        
            <article class="paragraph speaker-דורון פישלר">
                <div class="paragraph-meta">
                    <span class="speaker-name">דורון פישלר</span>
                    <span class="timestamp">00:00</span>
                </div>
                <div class="content">
                    <p>אתם אוהבים חידות? לא כאלו של מה ההבדל בין חלב, אלא חידות שגורמות לכם לבהות בתקרה ולמלמל מין "רגע, אבל אם הוא עשה"... תקשיבו לזה. יש עשרה חדרים. בכל אחד מהם ישן שובב. באמצע הלילה, כל אחד מהשובבים בתורו מתעורר ובודק את הדלת של החדר שלו. אם הדלת שלו בסדר, היא שם, היא דלת, אז הוא הולך לדלת של אחד החדרים האחרים, לא החדר שלו, מפרק אותה וסוחב אותה למחסן. ואז חוזר לישון. אם הוא מתעורר ומגלה שאין לו דלת בחדר, כי מישהו לקח אותה, אז הוא הולך למחסן, לוקח דלת, מתקין אותה בחדר שלו וחוזר לישון. ככה זה נמשך עד שכל אחד מהשובבים התעורר ועשה את מה שהוא עשה. אנחנו לא יודעים באיזה סדר הם התעוררו, אנחנו לא יודעים איזה דלת כל אחד מהם פירק. השאלה היא: בסוף הלילה הזה, מה המספר המקסימלי של דלתות שיכולות להיות במחסן? אם בשלב הזה אתם עצרתם רגע, או עשיתם פאוזה או העברתם אחורה כדי לשמוע את זה שוב, או התחלתם לספור על האצבעות או לצייר משהו על נייר או לעצום עיניים ולהתרכז ממש - יופי! כי הפרסומת הזאת נועדה לכם. כי חידות כאלה שהן חצי משחק וחצי כאב ראש זה בדיוק סוג החשיבה של אנשים שנהנים לאתגר את המוח שלהם עם שאלות קשות. ואם זה אתם, אז כדאי שתדעו את הדבר הבא. במהלך חודש פברואר מתקיים השלב הראשון של המיונים לנבחרות ישראל במדעים. יש דבר כזה. למדינת ישראל יש נבחרות בוגרות שמתחרות באולימפיאדות הבינלאומיות בכימיה, בפיזיקה, במתמטיקה, בביולוגיה, במדעי המחשב, בסייבר ובבינה מלאכותית. אליהן יכולים להתמיין תלמידות ותלמידים מכיתות ט' עד י"א. וישנה גם הנבחרת הצעירה, שהיא עתודה לנבחרות הבוגרות, אליה מצטרפים כבר בכיתה ז'. אז מה עושים כשפרסומת כזאת נגמרת? פשוט נכנסים לרשת, מחפשים "נבחרות ישראל במדעים", בודקים מתי זה קורה, ואולי מייצגים את ישראל באולימפיאדות הבינלאומיות במדעים. ואפילו לא צריך לדעת לעשות סקי בשביל זה. נבחרות ישראל במדעים הן מיזם משותף של משרד החינוך ומרכז מדעני העתיד של קרן מיימונידיס.</p>
                </div>
            </article>
            
            <article class="paragraph speaker-דורון פישלר">
                <div class="paragraph-meta">
                    <span class="speaker-name">דורון פישלר</span>
                    <span class="timestamp">02:49</span>
                </div>
                <div class="content">
                    <p>אייל שאל, מה משמעות החיים? בוא נפתח מילון ונראה. חיים: התקופה שבין הלידה ועד המוות, מכלול התופעות הקורות לאורגניזם במהלך קיומו. לא היה כזה מסובך האמת. אנחנו בתשובה, תכף נתחיל.</p>
                </div>
            </article>
            
            <article class="paragraph speaker-ד"ר יובל דרור">
                <div class="paragraph-meta">
                    <span class="speaker-name">ד"ר יובל דרור</span>
                    <span class="timestamp">03:09</span>
                </div>
                <div class="content">
                    <p>שלום לכם. כאן דוקטור יובל דרור, אני המנחה של הפודקאסט עושים טכנולוגיה, פודקאסט על טכנולוגיה, אנשים ומה שביניהם. בפרק מיוחד שעשינו בשיתוף ובחסות סמסונג, דיברנו על עתיד הטלוויזיה. מה זו טכנולוגיית 8K החדשה שהגיעה לחיינו, למה כל כך חשוב לראות גם שחור בטלוויזיה, ואיך מכניסים במסך יותר מ-30 מיליון פיקסלים. חפשו את עושים טכנולוגיה בכל אפליקציות הפודקאסטים, ואת הפרק הזה תוכלו גם למצוא באתר של סמסונג. אז האזנה נעימה.</p>
                </div>
            </article>
            
            <article class="paragraph speaker-דורון פישלר">
                <div class="paragraph-meta">
                    <span class="speaker-name">דורון פישלר</span>
                    <span class="timestamp">03:55</span>
                </div>
                <div class="content">
                    <p>היי, אני דורון, וזאת התשובה. אנשים שואלים לפעמים על כל מיני המצאות חשובות ששינו את פני העולם, אבל אתם יודעים, אתם לא צריכים אותי כדי שנספר לכם על המצאת המטוס או הטלפון, אבל יש המצאות חשובות והיסטוריות שמקופחות לפעמים ולא מקבלות מספיק תשומת לב. קיבלתי שאלה מרוני, ששאל, או שאלה, או שאלו, האמת שאני לא יודע, כי היא, הם, הוא, לא השאירו שום מייל או טלפון או שם משפחה, אז אני לא יודע מי אלה. בכל אופן, היא, הוא, הם, שאלו - מי המציא את אחת ההמצאות הגאוניות ביותר בהיסטוריה: ניילון פצפצים?

עכשיו זאת שאלה בתחום שלי. מי המציא את ניילון הפצפצים? ואולי יותר חשוב - למה הפצפצים הולכים ונעלמים מהעולם? קודם כל, זה לא ממש קשה למצוא את התשובה. התשובה למי המציא את פצפצים היא מאוד פשוטה: אל פילדינג ומארק שבני בניהו, בניו-ג'רזי, ב-1957. זאת התשובה הקצרה. אבל זה לא מעניין. מה שיותר מעניין זה למה ואיך ואיך זה הפך למה שזה היום. אז שני החבר'ה האלה, שבני ופילדינג היו ממציאים. ב-1957 הם עלו על פטנט: שתי פיסות ניילון עם אוויר לכוד באמצע. עכשיו למרות שחיפשתי לא הצלחתי למצוא איך בדיוק הם עלו על הרעיון הזה, אבל מה שכן ידוע זה שאת הניסיונות הראשונים הם עשו עם וילונות אמבטיה. אז שוב, אני לא יודע בדיוק איך זה קרה, אבל אני רוצה לחשוב שהם היו שניהם רעבים ללחם ועמדו לפנות אותם מהבית והם היו חייבים להמציא משהו, להביא את ההמצאה הגדולה שתשים אותם על המפה ותציל אותם. ואחרי יום ארוך ומפרך שבו הם ניסו וניסו ולא הצליחו לחשוב על שום דבר, אל פילדינג חזר הביתה, עייף ועצוב ומזיע. היום היה מאוד חם, ולכן הוא נכנס ישר למקלחת. ובעודו מסבן את עצמו וממרר על מר גורלו, הוא שם לב שווילון המקלחת שלו, שעשוי מפלסטיק, התקפל. אתם יודעים, כמו שזה קורה לפעמים שהם מתקפלים על עצמו, והוא נדבק לעצמו ובין השכבות נתפסה בועה של אוויר. ואז הוא עשה "הא! מצאתי! מצאתי! האאוריקה!". פרץ החוצה מהמקלחת והתחיל לרוץ ערום ברחובות וצעק "מצאתי! מצאתי!". זה לא סיפור אמיתי, כן? זה כנראה לא קרה ככה. כנראה. בכל מקרה, הם עלו על שיטה להדביק שני גיליונות של ניילון אחד לשני. פשוט מחממים אותם ואז הם טיפה מותכים ונדבקים אחד לשני ולוכדים בועת אוויר באמצע. זה מה שהם עשו. הם לקחו גליל מתכת עם שקעים עגולים, הצמידו אליו גיליון פלסטיק אחד, שאבו אותו פנימה ככה שהוא נצמד לשקעים ומיד הדביקו עליו גיליון ניילון אחר וחיממו אותם ככה שהם יידבקו אחד לשני וזה יוצא גיליון ניילון עם בועות מסודרות של אוויר בפנים. רעיון מבריק. ובדבר הזה הם התכוונו להשתמש כדי לייצר טפטים.</p>
                </div>
            </article>
            
            <article class="paragraph speaker-דורון פישלר">
                <div class="paragraph-meta">
                    <span class="speaker-name">דורון פישלר</span>
                    <span class="timestamp">07:04</span>
                </div>
                <div class="content">
                    <p>טפטים היו אז באופנה והם חשבו שזה יכול להיות אופנתי ופופולרי, טפטים עם מין בליטות כאלה של אוויר בפנים. אבל במפתיע, התברר שאף אחד לא רוצה לקנות טפטים כאלה עם בליטות. למרות שאני מניח שלמוסדות מסוימים זה היה עוזר, כי אפשר לדפוק את הראש בקיר וזה כואב פחות. בכל אופן אף אחד לא רצה את זה. אז הם ניסו למכור את אותה המצאה בתור משהו אחר: בתור מבודד חום. כי זה עוזר, זה עושה שכבה של אוויר בין שני הצדדים. אפשר לבודד חום או קור, אבל גם הפעם אף אחד לא רצה את זה. בשלב זה היה ברור שלשני החבר'ה האלה יש פתרון שמחפש בעיה. כלומר, יש להם את הפטנט הזה של אוויר מנוילן, הם פשוט לא ידעו בשביל מה זה טוב. הם העלו כל מיני רעיונות למה אפשר לעשות עם הפטנט הזה. בשלב מאוחר יותר כשהגיע מנהל חדש לחברה שלהם, הוא סיפר שהוא מצא באיזו מגרה רשימה של 400 רעיונות שהם עשו של מה אפשר לעשות עם הניילון אוויר הזה לפני שהם ידעו מה לעשות איתו. אני לא יודע מה היו הרעיונות האלה, ונראה לי שגם לי היה מאוד קשה להגיע ל-400 רעיונות. מה אפשר לעשות עם ניילון אוויר? אפשר לעשות מזה שטיח ממש רועש. אפשר למכור את זה בתור תכריכים למתים, אני לא יודע. מזרנים אפשר לעשות מזה, מזרן אני מניח, או כיסוי לכורסאות, לעטוף את הילדים שילכו מכות. זה חמש. נשארו לי 395 הצעות, אני לא יודע מה עוד אפשר לעשות עם זה. בכל מקרה הפצפצים נשארו רעיון לא ממומש עד שהגיע עידן המחשב.</p>
                </div>
            </article>
            
            <article class="paragraph speaker-דורון פישלר">
                <div class="paragraph-meta">
                    <span class="speaker-name">דורון פישלר</span>
                    <span class="timestamp">08:52</span>
                </div>
                <div class="content">
                    <p>ב-1959, שנתיים אחרי שפילדינג ושבני המציאו את הניילון שלהם, חברת IBM הביאה איזושהי המצאה משלה: הדגם החדש והמשוכלל ביותר של מחשב שהוציאה, ה-IBM 1401. עכשיו אני אחזור לפצפצים עוד מעט, אבל אם כבר הגענו לכאן, בואו נדבר כמה דקות על המחשב הזה, ה-IBM 1401. זה מחשב היסטורי חשוב. זה לא המחשב הראשון, אבל זה כן המחשב הראשון שיוצר בייצור המוני. וכשאני אומר המוני אני מתכוון שיוצרו 15,000 כאלה, שזה בהערכה גסה מספר המחשבים שסמסונג מייצרת כל דקה היום. אבל עדיין, זו הייתה פעם ראשונה שלדי הרבה אנשים היו מחשבים, זה לא העניין שיש חמישה כאלה בכל המדינה. כלומר אפשר להגיד שזה אבי אבות המחשבים, למרות שהדמיון בין המחשב הזה לבין המחשב שלכם היום זה בערך כמו הדמיון בין מעבורת חלל למטוס נייר. אני אגיד לכם איך המחשב הזה נראה. הוא מורכב משלושה חלקים. החלק הראשון הוא המעבד, והוא בערך בגודל של מכונת כביסה. ליד המעבד נמצאת המדפסת, שהיא בגודל של מכונת כביסה שהשכיבו על הצד ושמו על שולחן. ובצד השני שלו נמצא קורא הכרטיסים, שהוא בערך בגודל של מכונת כביסה ומייבש אחד ליד השני. אלה החלקים של המחשב הזה ואני לא יודע אם שמתם לב אבל אף אחד מהחלקים האלה הוא לא מסך. כי אין מסך למחשב הזה, יש רק מדפסת. אז איך זה עובד? קודם כל את המחשב הזה אתם חייבים לשים בחדר עם מיזוג חזק, כי אחרת הוא מתחמם ונהרס, אז אתם מדליקים את המיזוג. עכשיו אתם ניגשים לקורא הכרטיסים. הקלט של המחשב הזה הוא כרטיסיות. במקום דיסקטים, דיסק און קי, מה שלא יהיה, אתם צריכים כרטיסיות. כרטיסייה זו חתיכת קרטון בגודל של מעטפה בערך, שעליה יש 80 טורים של מספרים מ-1 עד 10, ובכל אחד מהטורים אפשר לעשות חור איפה שאחד המספרים. כדי לייצר תוכנה אתם צריכים הרבה מאוד כרטיסיות בסדר הנכון שאותם אתם שמים בקורא הכרטיסים שעושה "טכטכטכטכטכ". משם המידע עובר למעבד שעושה "זזזזזזז" ואז את התוצאה בסופו של דבר אתם מקבלים במדפסת שעושה "חחח טוטוטוטו". בקיצור, ככה המחשב הזה עובד ובואו נגיד שלשחק משחק במחשב הזה זה די קשה. כי נגיד הייתם רוצים לשחק פקמן, אז אתם מכניסים את הכרטיסיות שכתוב עליהן "שמאלה" ואז הוא מדפיס לכם נייר עם הלוח החדש ואיפה שאתם נמצאים וכל זה. בהערכה מאוד גסה במחשב שלכם... אוי, זה גם עושה הרבה יותר מדי רעש, שנייה נכבה את זה. אוקיי. בהערכה מאוד גסה במחשב שלכם יש איפשהו בסדר גודל של פי מיליון יותר זיכרון מהמחשב הזה, והוא מהיר ממנו פי מאה מיליארד. ועדיין, אם רציתם מחשב כזה ב-1959, יכולתם לשכור אותו ב-2,500 דולר לחודש, שזה היום מקביל ל-20,000 דולר. והיו מספיק אנשים, כלומר בטח לא אנשים פרטיים, משרדים, חברות, שרצו את זה, כך שנוצרו כמה אלפים כאלה. אז ל-IBM יש מוצר שנראה כמו כמה מכונות כביסה, הוא מאוד כבד, מאוד עדין עם הרבה חלקים רגישים שצריך לשלוח ממקום למקום. אז צריך לשלוח את זה מן הסתם מרופד. באותו זמן הריפוד שהשתמשו בו בחבילות זה עיתונים מקומטים, וזה לא מספיק טוב. וכאן אנחנו חוזרים לפצפצים. משום שהאנשים מ-IBM פגשו את פילדינג ושבני ואיכשהו נוצר הרעיון להשתמש באוויר המנוילן שלהם כדי לרפד משלוחים. ושוב, אני לא יודע בדיוק איך זה קרה, איך הם נפגשו, אבל בסרט ההיסטורי המבוסס על סיפור אמיתי זה בטח כשהאנשים מ-IBM רוצים להעביר איזה אב-טיפוס של מחשב והוא נורא חשוב וצריך להיות נורא זהירים ואופס הוא נופל! לאאא! אבל לא קרה כלום, כי הוא נפל בדיוק על הדבר הזה שפה למטה, הרך. אז הבוס הגדול של IBM מגיע ואומר "מה זה הדבר הרך הזה ומי אחראי לזה?". אז שבני מגיע ואומר "לא, זה הטפט, הפטנט הישן שלי, זה אוויר בניילון". וכולם מתלחשים: "אוויר בניילון? אוויר בניילון? אוויר בניילון?". (שיר: אוויר בניילון, אוויר בניילון...)</p>
                </div>
            </article>
            
            <article class="paragraph speaker-דורון פישלר">
                <div class="paragraph-meta">
                    <span class="speaker-name">דורון פישלר</span>
                    <span class="timestamp">13:55</span>
                </div>
                <div class="content">
                    <p>וזה נהיה מחזמר בטעות. כמובן אפשר לארוז בניילון פצפצים עוד דברים חוץ ממחשבים ולכן עוד הרבה מאוד אנשים רצו לארוז בזה דברים שהם שלחו בדואר כדי שלא ייפגעו ובמהירות הניילון הזה הפך לאימפריה של אריזה. הם התחילו לייצר הרבה מאוד מזה. ומה שמבריק פה זה שהאנשים האלה מצאו דרך למכור אוויר. זה מה שמוכרים, אוויר. אוויר ארוז, אבל זה אוויר. והם אפילו לא מנסים להסתיר את זה. לחברה שלהם הם קראו Sealed Air, כלומר חברת אוויר ארוז. וזה השם שלה עד היום. זאת החברה שמייצרת את הניילון פצפצים. היא לא היחידה משום שיש להם כמובן הרבה חיקויים סיניים וכאלה, אבל עדיין יש להם חלק עצום משוק הפצפצים בעולם. הם מייצרים כל מיני גדלים, כל מיני סוגים של פצפצים ועושים המון כסף משום שכמעט כל דבר שנשלח ממקום למקום עטוף בפצפצים. החברה הזאת היום מעסיקה 15,000 איש ב-122 מדינות בעולם, ויש להם מחזור מכירות של 4.5 מיליארד דולר בשנה. והם מאוד מאוד רווחיים כמובן כי הם מוכרים אוויר, דבר שלא עולה שום דבר. אז הם לגמרי סבבה וזה השימוש השני הכי חשוב בפצפצים. אבל השימוש הכי חשוב בפצפצים הוא משהו אחר שהתגלה במקרה בערך באותו הזמן כשהם התחילו לעבוד עם IBM. קרה אירוע היסטורי חשוב באמת. כשאל פילדינג, אחד משני הממציאים, הביא כמה גיליונות של ניילון כזה הביתה, והבן שלו הווארד, שהיה בן 5, שיחק איתם. והוא גילה שאפשר לעשות מהם את הדבר הזה. (קול של פצפוץ). הוא היה הילד הראשון אי פעם שפוצץ פצפץ, והוא גילה שזה ממש ממש כיף. כמובן לו זה היה כיף במיוחד משום שהוא גם פוצץ פצפצים וגם הרס את העבודה של אבא שלו, שזה שני דברים שילדים מאוד אוהבים לעשות. אבל לא רק לו. הרבה מאוד אנשים גילו שלפוצץ פצפצים זה פשוט נורא כיף. לקחת גיליון של פצפצים ולעשות את הדבר הזה. לכל אחד יש את האסטרטגיה שלו, כן? יש את אלה שלוקחים הרבה ביחד וסוחטים אותם לעשות כזה... (קול פצפוץ המוני). יש כאלה שדורכים על זה, שזה כיף, כן? אני לא אומר שלא כיף, אבל אני יותר מאלה שאני מעדיף להתענג על זה אחד אחד, לקחת כל פצפץ ופצפץ ולהחזיק בין שתי אצבעות, לעשות... ליהנות מכל אחד מהם, זה נמשך יותר זמן, זה פשוט תענוג. בכל אופן זה כיף וזה מוכח מחקרית שפצפצים זה טוב לבריאות הנפשית. היה ניסוי של פרופסור קתרין דילון ב-1992 שבדקה את ההשפעות של פצפצים על הבריאות הנפשית, והיא גילתה שאנשים שפוצצו פצפצים הרגישו רגועים יותר ואנרגטיים יותר מכאלה שלא. וואלה. ברור, כי לפוצץ פצפצים זה ממש כיף. שאלה יותר קשה זה למה. למה זה כזה כיף לפוצץ פצפצים? על זה לא נעשו מספיק מחקרים מדעיים רציניים לדעתי. וההסברים שקיבלתי אני לא כל כך אוהב אותם. אני אישית לא פסיכולוג ולא ניילונולוג, אבל לדעתי זה פשוט העניין הפרימיטיבי הזה שאנחנו אוהבים לקבל תגובה לפעולה. כשאנחנו נוגעים במשהו, אנחנו אוהבים לדעת שהוא שם. לעשות משהו פשוט ולקבל תגובה פשוטה, כלומר איזה קול או תחושה שאנחנו יודעים מראש שנקבל, זה דבר בסיסי שכולם צריכים. זה נותן סיפוק למוח ברמה מאוד פרימיטיבית. ולהפך, כשזה לא קורה, אז זה מרגיש ממש רע. אם פעם קרה לכם שעליתם במדרגות וחשבתם שיש שם עוד מדרגה אחת אבל טעיתם ואז כאילו הרגל שלכם פשוט עלתה באוויר, זה הרגשה של מין פאניקה כזאת שאתם לא מקבלים את התגובה שאתם חושבים שתקבלו. אבל כשאתם לוחצים על משהו ומקבלים את החיווי, את הקליק, את הקול - זה כיף. בגלל זה כולם אוהבים ללחוץ על כפתורים. כי ללחוץ על כפתורים זה כיף וזה דבר שיש לנו מהלידה. תינוקות מתים על כפתורים. תשימו תינוק ליד מתג אור, הוא ידליק אותו ויכבה אותו וידליק אותו ויכבה אותו וידליק אותו ויכבה אותו ונורא נורא ייהנה מזה. בגלל זה גם יותר כיף להקליד על מקלדת שעושה רעש, שעושה קליק. זה אולי מטריף את אלה שלצידכם, אבל זה פשוט יותר מהנה ללחוץ על דברים שעושים רעש. ופצפצים זה הכפתור המושלם. זה התחושה הזאת שמצפה לאט לאט את כל האצבע וטיפה לחץ שאתם מפעילים ואז אתם מקבלים גם קול וגם את התחושה שנעלמת. זה תענוג. אבל בשנים האחרונות קורה דבר מאוד מדאיג לדעתי. נראה שהפצפצים הולכים ונכחדים. הם עדיין קיימים, אתם עדיין רואים אותם בהרבה מקומות, אבל אם הזמנתם דברים מחו"ל בשנים האחרונות יש סיכוי מצוין שקיבלתם אותם בלי פצפצים. במקום זה יש באריזות מין בקבוקוני אוויר גדולים כאלה, נכון? או לפעמים יש את הניילונים שנראים קצת כמו פצפצים, יש את העיגולים אבל הם גדולים יחסית והם מחוברים אחד לשני והם לא מתפצפצים. הם לא עושים "פץ" כשלוחצים עליהם. ומה הטעם? איזה טעם יש לחיים אם אנחנו לא יכולים את ההנאה הפשוטה הזאת של לקבל פצפצים? אז סבבה, קיבלתי את ה-Oculus Quest שלי, אבל איפה הפצפוץ? לדבר הזה יש סיבה. אתם יכולים להאשים בזה פחות או יותר את אמזון. גיליונות של ניילון פצפצים אפשר להזמין בגלילים גדולים, שהסטנדרטי זה ברוחב של חצי מטר ובאורך של 75 מטר. זה מגיע בתור מין גליל ענק. עכשיו אם אתם מנהלים איזושהי חנות קטנה ואתם צריכים מדי פעם לשלוח ולארוז דברים, אז סבבה, תזמינו לכם גליל או שניים וזה יספיק לכם להרבה מאוד זמן. אבל אם אתם אמזון ואתם שולחים מיליארד דברים כל יום, יש לכם קצת בעיה משום שזה הרבה מאוד פצפצים. זה תופס המון המון מקום. ולהביא את כל הפצפצים האלה אליכם זה בעיה של שינוע, בעיה של משלוח. לא המשלוח שאתם שולחים אלא המשלוח שאתם צריכים להביא את הפצפצים אליכם. עכשיו הפצפצים כבר אמרנו זה בעיקר אוויר, זה הדבר העיקרי שיש שם, אוויר. וזה קצת מגוחך אם אתם נמצאים בסן פרנסיסקו למה אתם צריכים להביא אליכם אוויר ארוז מניו-ג'רזי? מה אין לכם אוויר בסן פרנסיסקו? למה אתם צריכים להביא את זה? זה לא הגיוני. עכשיו החברים בחברת Sealed Air היו מודעים לבעיה הזאת והם ניסו לפתור את זה במשך הרבה זמן ולפני כמה שנים הם אכן עלו על פתרון. והיום הם משווקים ניילון פצפצים לניפוח עצמי. כלומר הוא לא מגיע עם האוויר בפנים. הוא מגיע בתור שתי שכבות של ניילון אבל מהודקות אחת לשנייה. והם מוכרים לאמזון ולמי שלא יהיה שצריך את זה מכונה שמנפחת את זה אצלם במקום. עכשיו זה עולה כסף, זה יותר יקר מהניילון פצפצים הרגיל, אבל העניין הוא שהניילון המהודק בלי האוויר תופס הרבה פחות מקום במשלוח מאשר הניילון המנופח. זה חוסך מקום לפי הדיווחים שלהם פי 47. זאת אומרת, משאית אחת שמביאה משלוח של ניילון פצפצים דחוס היא כמו 47 משאיות שמביאות ניילון פצפצים מנופח. וכאן אתם יכולים להבין למה זה חוסך הרבה כסף. עכשיו המכונה שמנפחת את הפצפצים במקום היא לא יכולה לנפח כל עיגול, כל בועה בנפרד. היא מנפחת את הכל מהצד ולכן בשיטה הזאת מדובר פה בבקבוקונים הארוזים האלה או בשורות של עיגולים שמחוברים אחד לשני, שמנופחים אחד מהשני וזה עובד מעולה. זה חוסך המון כסף לחברות הגדולות האלה, אבל זה לא מתפצפץ בגלל שהם מחוברים אחד לשני. אם אתם לוחצים על עיגול אחד אז האוויר פשוט יזרום לשני. אי אפשר לפצפץ את זה! וככה אנחנו נשארים בלי הפצפוץ ואיזה תסכול זה. אנחנו לא בני אדם? אם יפצפצו אותנו אנחנו לא מתפצפצים? אם זה ממש חסר לכם דרך אגב אתם יכולים פשוט לקנות לעצמכם ניילון פצפצים. כמו שאמרתי, גיליון של חצי מטר על 75 מטר של ניילון פצפצים זה לא כזה יקר אפילו. זה תופס הרבה מאוד מקום, כן? אבל אתם יכולים לקנות אותו ב... יש לי פה אחד, 69 שקל. 59 שקל אם אתם קונים שניים ביחד. משתלם. אם אתם מחפשים מתנה מקורית למישהו שאוהב לפוצץ פצפצים, למה שלא תקנו לו 75 מטר של ניילון? בקיצור מה הייתה השאלה? מי המציא את הניילון פצפצים? התשובה היא שני חבר'ה בניו-ג'רזי שרצו לעשות טפטים. זה הכל. זאת הייתה התשובה. עכשיו אם אתם רוצים לשמוע עוד קצת על אמזון והמשלוחים שלה וכל זה, אז חכו עד אחרי הפרסומת.</p>
                </div>
            </article>
            
            <article class="paragraph speaker-טורק">
                <div class="paragraph-meta">
                    <span class="speaker-name">טורק</span>
                    <span class="timestamp">25:06</span>
                </div>
                <div class="content">
                    <p>בעלי עסקים ויזמים, טורק מחפשת אתכם. טורק היא מותג מתקני ההיגיינה המקצועי המוביל בעולם. מכירים את מגבות הנייר בגליל ואת המתקנים שמחזיקים אותן? טורק מייצרת ומוכרת מתקני נייר, מתקני סבון ונוזלי היגיינה בהיקף של למעלה משני מיליארד אירו בכל שנה ביותר מ-110 שווקים בעולם. טורק מחפשת מפיצים עבור לקוחות עסקיים במגוון תחומים: ממסעדות ואולמות אירועים ועד מרפאות ומשרדים. אם אתם רוצים להקים עסק מצליח, הצטרפו למותג מצליח - טורק. ליצירת קשר ופרטים נוספים הקליקו על הבאנר של טורק באתר הבית של רשת עושים היסטוריה והשאירו פרטים.</p>
                </div>
            </article>
            
            <article class="paragraph speaker-דורון פישלר">
                <div class="paragraph-meta">
                    <span class="speaker-name">דורון פישלר</span>
                    <span class="timestamp">25:53</span>
                </div>
                <div class="content">
                    <p>היי, אני דורון, אבל כמו שאתם יודעים אני לא הפודקאסט היחיד פה. יש לנו רשת שלמה, רשת עושים היסטוריה, ובין השאר יש פודקאסט שנקרא "עושים טכנולוגיה" שמגיש דוקטור יובל דרור, והוא פרסם לאחרונה שני פרקים על אמזון והגודל המטורף שלה ואיך שהיא שינתה את העולם ומה זה אומר בעצם שהיא מגיעה לארץ. עכשיו אני חושב שאם אתם נהנים מהתשובה יש סיכוי טוב שתאהבו גם את זה, אז בתור בונוס קטן לפרק הזה אני אשמיע לכם עכשיו קטע מ"עושים טכנולוגיה" על אמזון. תיהנו.</p>
                </div>
            </article>
            
            <article class="paragraph speaker-ד"ר יובל דרור">
                <div class="paragraph-meta">
                    <span class="speaker-name">ד"ר יובל דרור</span>
                    <span class="timestamp">26:38</span>
                </div>
                <div class="content">
                    <p>יש כל כך הרבה דוגמאות לאופן שבו אמזון מפעילה את הכוח שלה ולמחיר שמשלמות החברות שהופכות לנימנמות של הכוח הזה שקשה לדעת מהיכן להתחיל. אולי כאן. זו דוגמה שמופיעה בספרו של בראד סטון, "The Everything Store", שתורגם גם לעברית בהוצאת מטר. הנה הסיפור. Diapers.com (חיתולים דוט קום). האתר הזה הוקם בשנת 2005 על ידי שני חברים. תחילה נמכרו באתר חיתולים, אבל עם הזמן הוא החל למכור את כל הציוד לו זקוקים הורים צעירים וחדשים שמצוידים בתינוקות. באותה תקופה אמזון בכלל לא מכרה חיתולים. העסק הזה עבד לא רע במשך כמה שנים עד שאמזון החליטה להיכנס לתחום. בשלב הראשון אמזון הורידה את מחירי החיתולים ומוצרים אחרים לתינוקות שהיא מכרה ב-30 אחוזים. כאשר Diapers.com ניסו להתמודד והורידו את המחירים שלהם, אמזון הורידה את המחירים שלה כדי לשמור על הפער הזה של 30 אחוזים. בשלב השני אמזון השיקה שירות חדש שנקרא "Amazon Mom" (אמזון מאם) שמיועד להורים צעירים. מי שיחתום על השירות, הסבירה אמזון, יקבל את שירות אמזון פריים בחינם למשך שנה. כלומר כבר חסכנו 79 דולר, היום אגב המחיר קצת יותר יקר. בנוסף מי שיצטרף לשירות יקבל הנחה של 30 אחוזים נוספים על מוצרים לתינוקות, הנחה שמתווספת על ההנחה של ה-30 אחוזים המקוריים שאמזון כבר נתנה. חשבון פשוט מעלה שאמזון הפסידה בתוך שלושה חודשים כמאה מיליון דולר רק על עסקי החיתולים, אבל כזכור לכם זה לא נורא מטריד אותה. בנובמבר 2010, זמן קצר יחסית אחרי שהחלה המלחמה בין הצדדים, Diapers.com נמכרה. הרוכשת? נראה אתכם מנחשים. ניחשתם נכון. אמזון. אגב, חודש אחר כך אמזון סגרה את תוכנית "Amazon Mom", רק כדי לפתוח אותה מאוחר יותר עם הנחות הרבה יותר צנועות. גיים אובר. כמו בכל אתרי המסחר האלקטרוני הגדולים שמכבדים את עצמם, גם באמזון ניתן למצוא דברים הזויים לחלוטין שמשום מה מישהו מוכר ומשום מה מישהו מוכן לקנות. לדוגמה: האם ידעתם שאפשר להזמין מאמזון נמלים? 5 דולר ו-69 סנט. גם צרצרים - 28 דולר ו-99 סנט. וגם 1,500 פרות משה רבנו - 20 דולר ו-99 סנט. אגב בתיאור המוצר שלהן נכתב שהן מעדיפות לאכול כנימות. בתיאבון. אם אתם מחפשים מתנה מקורית ולא ממש יקרה, אתם יכולים לרכוש מלפפון ירוק מפלסטיק המצויד בכישרון מיוחד במינו. לוחצים על כפתור והוא מתחיל לשיר יודל. אני חוזר, זה מלפפון ששר יודל. (שיר יודל). Yodeling Pickle. המחיר המקורי 14 דולר ו-99 סנט, אבל כעת במבצע - 12 דולר ו-28 סנט. זה כדאי. עוד במחלקת המתנות - אורניום. מה? מה לא ברור? אתם יכולים להזמין קצת אורניום בקופסת פלסטיק. המחיר: 39 דולר ו-95 סנט. אתם בטח שואלים למה אתם צריכים אורניום. הו, ובכן, נניח שיש לכם מונה גייגר ואתם רוצים לבדוק אם הוא פועל. איך תעשו את זה אם לא יהיה לכם קצת אורניום בקופסת פלסטיק? בעיה, נכון? ובכן פתרתי לכם את הבעיה. אין בעד מה. מה עוד יש לנו פה? אה, כן. חתול מפלסטיק שיוצא לו טישו מהתחת - 34 דולר ו-90 סנט. אצבע אנושית - אתם יודעים, רק העצם, אבל עצם אמיתית של אצבע אנושית - 15 דולר. שפם מלאכותי בריח בייקון - טוב זה ממש גאוני. אתם רוצים להריח בייקון כל היום אבל לא נעים להסתובב עם בייקון בכיס כל הזמן להוציא ולהריח, זה לא נעים. אז אתם פשוט מדביקים שפם עם ריח בייקון ומסתובבים איתו בעולם כאילו שום דבר מיוחד לא קרה. מחיר מקורי 8 דולר ו-39 סנט, אבל עכשיו במבצע - 2 דולר ו-55 סנט. אוקיי, הזמנתי. רגע, עכשיו אני רואה שיש גם חוט דנטלי בריח של בייקון. יש להם לאמריקאים משהו עם ריח של בייקון. 5 דולר ו-30 סנט. שטר של 2 דולר בתמורה ל-20 דולר. ליטר וחצי שתן של זאב ערבות - 25 דולר ו-95 סנט. שמלה שיש לה כיס מיוחד שבו אפשר לשים חתול - 11 דולר ו-99 סנט. 30 חתיכות של שום מזויף - 10 דולר ו-99 סנט. דמות קרטון בגודל אמיתי של דני דה-ויטו - טוב זה בהחלט עניין שימושי. 95 דולר ו-98 סנט. זהו אני מתפרק פה. ועכשיו חידה: מבין כל המוצרים שהצגתי בפניכם יש מוצר אחד, אבל רק אחד, שהמצאתי. רוצים לנחש? דור, בזמן שהמאזינים חושבים תן לנו כאן מוזיקה של חידונים. (מוזיקה). זהו? מוכנים? אוקיי. ובכן, המוצר שהמצאתי הוא: ליטר וחצי שתן של זאב ערבות. אבל האמת היא שלא ממש המצאתי אותו. אפשר למצוא שתן של זאב ערבות אבל רק בנפח של חצי ליטר בתמורה ל-14 דולר ו-95 סנט. זה אומר שאם תקנו שלושה כאלו עקרונית תוכלו לרכוש ליטר וחצי. הו גאד.</p>
                </div>
            </article>
            
            <article class="paragraph speaker-דורון פישלר">
                <div class="paragraph-meta">
                    <span class="speaker-name">דורון פישלר</span>
                    <span class="timestamp">34:06</span>
                </div>
                <div class="content">
                    <p>זה היה קטע מ"עושים טכנולוגיה". זה כמובן לא היה כל הפרק. אם אתם רוצים לשמוע את כל הפרק הזה של "עושים טכנולוגיה" וגם את הפרק השני שעוסק באמזון אתם יכולים למצוא אותו באפליקציה של רשת עושים היסטוריה או כמובן בכל אפליקציית פודקאסטים אחרת. או באתר של עושים היסטוריה. שם ב-ranlevi.com/theanswer אתם יכולים למצוא גם את כל הפרקים של "התשובה" וגם לשלוח לי שאלות. עדכונים על פרקים חדשים ועל הרצאות שאני עושה ועל עוד דברים אתם יכולים למצוא בעמוד הפייסבוק "דורון פישלר נגד העולם". מפיק ועורך את הפודקאסט הזה דור קומט, אביב שם טוב סיפק תמיכה מורלית וייעוץ, רן לוי העורך הראשי, המנהל העסקי דני טימור, לי קוראים דורון פישלר, ביי ביי.</p>
                </div>
            </article>
            
            <article class="paragraph speaker-דורון פישלר (שיר)">
                <div class="paragraph-meta">
                    <span class="speaker-name">דורון פישלר (שיר)</span>
                    <span class="timestamp">35:01</span>
                </div>
                <div class="content">
                    <p>(שיר: אל תדפוק את הראש בקיר כי בניילון יש אוויר, אוויר בניילון, אוויר בניילון...) כמה שהנושא יותר מטופש ככה זה יוצא יותר הפקה גדולה.</p>
                </div>
            </article>
            
        </div>
        
    
        
    
        
    </div>

    <script>
        const audio = document.getElementById('audio-player');
        function seekTo(time) {
            audio.currentTime = time;
            audio.play();
        }
    </script>

        </main>

        <footer>
            <p>&copy;  כל הזכויות שמורות לבעלי הפודקאסט. שירות זה מתמלל לכבדי שמיעה ואינו בעל הזכויות על התוכן.</p>
        </footer>
    </div>
</body>
</html>