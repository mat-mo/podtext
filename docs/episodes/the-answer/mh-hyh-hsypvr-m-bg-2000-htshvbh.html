<!DOCTYPE html>
<html lang="he" dir="rtl">
<head>
    <meta charset="UTF-8">
    <meta name="viewport" content="width=device-width, initial-scale=1.0">
    <title>מה היה הסיפור עם באג 2000? [התשובה] - פודטקסט</title>
    <link rel="stylesheet" href="../../styles.css">
    <script defer src="../../search.js"></script>
</head>
<body>
    <div class="container">
        <header class="site-header">
            <div class="logo">
                <a href="../../index.html">פודטקסט</a>
            </div>
            
            <div class="search-box">
                <input type="text" id="search-input" placeholder="חיפוש...">
                <div id="search-results" class="search-results hidden"></div>
            </div>

            <nav class="main-nav">
                <a href="../../index.html" class="nav-link">פרקים אחרונים</a>
                <a href="../../podcasts.html" class="nav-link">כל הפודקאסטים</a>
                <a href="../../rss.xml" class="rss-link" title="RSS">
                    <svg xmlns="http://www.w3.org/2000/svg" width="18" height="18" viewBox="0 0 24 24" fill="none" stroke="currentColor" stroke-width="2" stroke-linecap="round" stroke-linejoin="round"><path d="M4 11a9 9 0 0 1 9 9"></path><path d="M4 4a16 16 0 0 1 16 16"></path><circle cx="5" cy="19" r="1"></circle></svg>
                </a>
            </nav>
        </header>

        <main>
            
    <div class="episode-header">
        <h1>מה היה הסיפור עם באג 2000? [התשובה]</h1>
        <div class="meta-row">
            <span class="meta-date">פורסם ב: 1 בינואר 2025</span>
            <a href="../../podcasts/the-answer.html" class="meta-feed">התשובה</a>
        </div>
    </div>

    <div class="player-container">
        <audio id="audio-player" controls>
            <source src="" type="audio/mpeg">
            Your browser does not support the audio element.
        </audio>
    </div>

    <div class="transcript-container" id="transcript">
        
            
        
            
        
            
        
            <article class="paragraph speaker-קריין פרסומת">
                <div class="paragraph-meta">
                    <span class="speaker-name">קריין פרסומת</span>
                    <span class="timestamp">00:00</span>
                </div>
                <div class="content">
                    <p>בכיתה א', יעל גילתה כוכב לכת חדש. אמיתי, כוכב לכת שלא היה מוכר עד אז מסביב לשמש אחרת. נמרוד בנה מכשיר שמתרגם את שפת העגבניות. ברצינות, הוא הקליט את הקולות שהעגבניות עושות, הן עושות קולות, כדי לדעת את כמות המים המדויקת שהן צריכות. שניהם למדו במרכז מדעני העתיד, אבל לא עליהם אני רוצה לדבר עכשיו, אלא עליכם. אתם ספציפית, אתם שמאזינים עכשיו ולומדים בכיתה ז' או ח' או ט'. איזה מין אנשים אתם? איזה מין בני ובנות נוער מאזינים לפודקאסטים על מדע והיסטוריה וטכנולוגיה וכאלה דברים? אני מוכן לנחש - בני נוער סקרנים, כאלה שמתעניינים בדברים, כאלה שרוצים ללמוד דברים, לא רק את מה שלומדים בבית הספר, ואולי מסתכלים על העולם קצת אחרת ואולי מחפשים אתגרים קצת יותר מעניינים. אז אם אי פעם הרגשתם שאתם קצת מחוץ למסגרת, זה הזמן להיכנס למסגרת שכן מתאימה לכם. קוראים לזה מרכז מדעני העתיד. שם יומרני, אני יודע, אבל צריך למכור את זה גם להורים שלכם. מה שזה אומר זה שאתם מגיעים למוסדות אקדמיים בארץ כדי ללמוד ברמה אקדמית כבר בזמן התיכון, לבצע מחקרים פורצי דרך, להשתלב במעבדות עם החוקרים הכי טובים בישראל ולהיות עם אנשים סקרנים כמוכם, כי לשנות את העולם זה כיף. אבל זה הרבה יותר כיף כשעושים את זה ביחד. ההרשמה היא לתלמידות ותלמידים בכיתות ז' עד ט' והיא פתוחה עכשיו. אז אם זה אתם, אם הפרסומת הזאת דיברה עליכם, תחפשו ברשת 'מרכז מדעני העתיד'. ואם זה לא אתם, אז סליחה שהפרעתי. התוכניות הן מיזם משותף של מרכז מדעני העתיד ומשרד החינוך.</p>
                </div>
            </article>
            
            <article class="paragraph speaker-קריין">
                <div class="paragraph-meta">
                    <span class="speaker-name">קריין</span>
                    <span class="timestamp">01:42</span>
                </div>
                <div class="content">
                    <p>רשת עושים היסטוריה. רשת עושים היסטוריה. רשת עושים היסטוריה.</p>
                </div>
            </article>
            
            <article class="paragraph speaker-דורון פישלר">
                <div class="paragraph-meta">
                    <span class="speaker-name">דורון פישלר</span>
                    <span class="timestamp">01:58</span>
                </div>
                <div class="content">
                    <p>שלום, אני דורון, זאת 'התשובה'. אתם שואלים אותי שאלות ואני משתדל לענות עליהן. ואני לא יודע, אולי זה התאריך, אבל קיבלתי כמה שאלות כאלה. פרנואיד שאל: 'מה הסיפור עם באג 2000? ממה בעצם פחדו? אנשים לא יודעים מה זה באג 2000'. כן, טוב, בעצם עבר די הרבה זמן. קיבלתי עוד כמה שאלות כאלה. אסף שאל אם באג 2000 באמת הייתה סכנה או סתם בהלת שווא, ואספרגוס ירושלמי שאל אם החשש מבאג 2000 היה אמיתי, וסיזר א-קראבי שאל למה אנשים פחדו מבאג 2000, הרי זה רק שתי ספרות, מה שתי ספרות יכולות כבר לעשות.</p>
                </div>
            </article>
            
            <article class="paragraph speaker-דורון פישלר">
                <div class="paragraph-meta">
                    <span class="speaker-name">דורון פישלר</span>
                    <span class="timestamp">02:44</span>
                </div>
                <div class="content">
                    <p>אוקיי. כשאני מקליט את זה עכשיו, אז תכף נכנסת שנת 2025. מהנתונים שהאפליקציות נותנות לי, אז אני יודע שחלק משמעותי, לא כולם כמובן, אבל הרבה מהמאזינים של הפודקאסט הזה לא נולדו בשנת 2000. אז אם אתם שמעתם בכלל את המושג 'באג 2000', זה רק אנקדוטה היסטורית, אולי בתור מין בדיחה, משהו מהעבר הרחוק בכל מקרה. או שסביר להניח שחלק מכם, המאזינים הצעירים יחסית, לא שמעתם על זה בכלל. לעומת זאת, כל אחד שעבר את שנת 1999 כשהוא בהכרה, יודע על באג 2000. כי היה זמן שבו באג 2000 היה סוף העולם. אני הייתי שם, אני יודע את זה. אפילו יש לי עיתון ששמרתי איפשהו, שנייה, אני די בטוח שיש לי אותו באיזשהו מקום, חכו לי שנייה.</p>
                </div>
            </article>
            
            <article class="paragraph speaker-דורון פישלר">
                <div class="paragraph-meta">
                    <span class="speaker-name">דורון פישלר</span>
                    <span class="timestamp">03:59</span>
                </div>
                <div class="content">
                    <p>כן, כן, ידעתי, ידעתי, ידעתי ששמרתי את זה באיזשהו מקום. וואו, אוקיי, וואי, זה ישן הדבר הזה. אוקיי, יש לי עיתון. שתבינו, אני לא אוסף עיתונים, זה לא שיש לי עיתון שמור מנפילת חומת ברלין או משהו, אבל יש לי את העיתון הזה. זה לא ידיעות אחרונות, זה לא הארץ, זה לא הניו יורק טיימס, זה מוסף מיוחד לשירות לקוחות רשת קלאב מרקט מדצמבר 1999. קלאב מרקט זאת רשת סופרמרקטים שהייתה בארץ ומאז נעלמה, וזה עלון פרסומי שהיה מונח בחנות בסטנד כזה וכולל בעיקר קופונים של 'גזור וקבל שישיית מגבות טושי בקנייה של מזוודה של 24 גלילי נייר טואלט'. איזה עסק לא רע האמת, אולי נשמור את זה, נראה אם הם עדיין מקבלים. בכל מקרה, הגיליון הספציפי הזה, בו יש כותרת ענקית: 'גיליון מיוחד לרגל באג 2000'. זה כתוב במיטב הגרפיקה של WordArt נכון ל-1999, ויש פה ציור מכוער של חיפושית מרושעת, כי זה באג, אתם מבינים? זאת חיפושית שיש לה את המספר 2000 על הגב והיא עושה פרצוף מרושע. ויש פה הסבר בשביל הציבור: 'מהו באג 2000?' אוקיי, באמת רציתי לדעת, זה מה שכתוב:</p>
                </div>
            </article>
            
            <article class="paragraph speaker-דורון פישלר">
                <div class="paragraph-meta">
                    <span class="speaker-name">דורון פישלר</span>
                    <span class="timestamp">05:27</span>
                </div>
                <div class="content">
                    <p>הרישום הכרונולוגי הוא חלק בלתי נפרד מעולם המחשבים, והמחשב הוא התשתית להפעלת כל המערכות עליהן מבוססים חיי היומיום שלנו. האלף השני עומד להסתיים בסוף החודש, את האלף הבא אין המחשב יכול לזהות. כן, זה קצת יותר מורכב מזה, אבל אוקיי. באג 2000 הוא שם כולל המצביע על מכלול התקלות שעלולות לקרות כתוצאה מהעובדה הזו, והוא משפיע על מערכות ציבוריות ופרטיות כאחד. יש פה עוד המשך של הדבר הזה, אבל אוקיי, אני מודאג, באג 2000, מה לעשות? מה אני צריך לעשות? הו, בסדר, אז קלאב מרקט מציעים פה בעמוד הבא: 'כדאי שיהיה בבית - מוצרי באג 2000'. יש פה רשימה של מוצרים שכוללים שתי שישיות מים מינרליים Cool 1.5 ליטר, שתי קרטוניות חלב עמיד תנובה חצי ליטר, סוללות Energizer גודל AA, חבילת כפות חד-פעמיות הנמל 20 יחידות, חבילת מזלגות חד-פעמיים הנמל 20 יחידות. זה מובן, המזלגות החד-פעמיים של חברת הנמל הם מוכנים לבאג 2000, לגבי מזלגות חד-פעמיים של חברות אחרות אנחנו לא יכולים להבטיח שום דבר. ויש פה גם רשימת עצות - איך להתכונן? מה אנחנו יכולים לעשות כדי להתמודד עם תופעת באג 2000 בכל מיני תחומים? המחשב האישי, בריאות ובטיחות, תחבורה: 'מומלץ לבדוק את המכונית מראש ולטפל בבעיות מוכרות. שווה להכין ג'ריקן אחד או שניים עם דלק למקרה חירום, וכן שמן ותוספים על פי הצורך'. אוקיי. יש פה, אוקיי, יש פה סעיף פנאי: 'משחקי חברה, ספרים, חוברות פעילות הם הבסיס לבילוי שעות הפנאי לכל המשפחה ביחד ולחוד. חשוב להכין את המצאי על פי נטיות המשפחה. אפשר להכין מכשירי נגינה שאינם תלויים בחשמל. אפשר לנקות את הבית, לעבוד בגינה, לסייד ולצבוע, אפשר לרכוש ערכות לימוד לשפות זרות, אפשר לדבר אחד עם השני ואפשר לצאת לטיול'.</p>
                </div>
            </article>
            
            <article class="paragraph speaker-דורון פישלר">
                <div class="paragraph-meta">
                    <span class="speaker-name">דורון פישלר</span>
                    <span class="timestamp">07:37</span>
                </div>
                <div class="content">
                    <p>הופה וואו וואו וואו, לדבר אחד עם השני? כאילו, בואו לא נגזים פה בעניין. אוקיי, אז קלאב מרקט ממליצים לדבר אחד עם השני. מה שקלאב מרקט אומרים פה באופן מאוד צבעוני ומסחרי ובליווי תלושי הנחה לטושי זה: תתכוננו ליום הדין. כי לא יהיה חשמל, ולא יהיה מים או דלק, ולכן צריך מראש להכין מלאי של אוכל ומשחקי קופסה, או אם המצב יהיה ממש ממש חמור - לדבר אחד עם השני. עכשיו, אם זה היה עלון של איזושהי כת איזוטרית ומופרעת, אוקיי, בסדר, כאלה יש. אבל זה לא. זה דבר חינם שחולק בסופרמרקטים, זה הכי מיינסטרים שמיינסטרים יכול להיות, וזה מייעץ לאנשים איך להתכונן למקרה של קריסה זמנית או קבועה של התרבות האנושית. וואו. אבל למרות העצות הנבונות של קלאב מרקט, התרבות האנושית לא קרסה ב-1 בינואר 2000. אז כל הסיפור הזה הוא היה איום קיומי על שלום העולם, או שהוא היה בדיחה? האמת שגם בזמנו אנשים שאלו בדיוק את אותה שאלה, כי היו אנשים שנבהלו מכל הדיבורים על באג 2000, התכוננו לבאג 2000, ומצד שני היו כאלה שחשבו שזה כלום, או אמרו שכל העסק הזה הוא בלוף. אני זוכר את המישהו שכתב: באג - ב-א-ג - זה 'בלוף אחד גדול'. היו כאלה שחשבו ככה, היו כאלה שחשבו ככה, ודבר אחד ידענו - ב-1 בינואר 2000 נדע את התשובה. אבל 1 בינואר 2000 עבר, לפני הרבה מאוד זמן, מאז עברו 25 שנה. אז כשניסיתי לברר מה היה הסיפור והאם באמת היה איום או שהכל היה כלום, היה שם משהו בכלל? אז גיליתי שזאת עדיין שאלה קשה. אנחנו עדיין לא ממש יודעים, אנשים עדיין מתווכחים על זה. אז מה בעצם היה הסיפור עם באג 2000? זאת השאלה. תכף תבוא התשובה.</p>
                </div>
            </article>
            
            <article class="paragraph speaker-דורון פישלר">
                <div class="paragraph-meta">
                    <span class="speaker-name">דורון פישלר</span>
                    <span class="timestamp">10:07</span>
                </div>
                <div class="content">
                    <p>החיים שלנו מבוססים על מחשבים. הרבה מאוד ממה שאנחנו עושים זה תלוי במחשבים של חברת חשמל, חברת מים, בנקים, תחבורה ציבורית, הכל מבוסס על מחשבים. בשנות ה-90 של המאה ה-20 זה גם היה ככה. נכון שמחשבים אז היו פחות חזקים מאשר היום, אבל עדיין הכל עבד עם מחשבים - בנק, תחבורה, חברת חשמל, whatever. יש המון דברים שמחשבים עושים, ויש המון דברים במחשב שכוללים תאריך. מתי התבצע מה שהתבצע, ממתי עד מתי? תאריכים זה דבר חשוב, ותאריך זה דבר שכותבים עם שש ספרות. שתי ספרות יום, שתי ספרות חודש, שתי ספרות שנה. כי הספרות של השנה יכולות להיות משהו כמו 93, או 84, או 76, או 67. מה עשיתם ב-67? מה שעשינו ב-56. מה עשיתם ב-56? מה שעשינו ב-48, אין יותר טוב מזה. אף אחד לא טורח להגיד או בטח שלא לכתוב את שתי הספרות הראשונות של השנה, 1900, משום שהשנה היא תמיד 1900 ומשהו, כי מה זה עוד יהיה חוץ מ-1900? 1800? אנשים בשנות ה-90 אף פעם לא התנסו בתאריך שבו השנה לא מתחילה ב-1900. אז שנה היא דבר שאומרים בשתי ספרות. אבל הדבר הזה עמד להשתנות, משום שהולכת ומתקרבת שנת 2000, שנה שלמה של מילניום.</p>
                </div>
            </article>
            
            <article class="paragraph speaker-דורון פישלר">
                <div class="paragraph-meta">
                    <span class="speaker-name">דורון פישלר</span>
                    <span class="timestamp">11:51</span>
                </div>
                <div class="content">
                    <p>אז יש משבר, כי מה פתאום עכשיו אנחנו נגיד את השנה לא בשתי ספרות? לא בשלוש ספרות אלא בארבע? אי אפשר להגיד 'איפה הייתם ב-1', זה לא עובד. אז מה, צריך להגיד כל פעם 'אלפיים ואחת'? שלא לדבר על דברים מגושמים כמו 'אלפיים עשרים וארבע', זה כל כך מגושם. אנחנו כל פעם על צ'קים נכתוב את כל הספרות האלה? זה נורא. אבל הסתדרנו, זאת תהיה בסדר, זאת לא בעיה כל כך גדולה כשמדובר בבני אדם. זאת כן בעיה עם מחשבים. הסיפור הזה התחיל הרבה הרבה קודם, כי מערכות מחשוב ותוכנות וצ'יפים וכאלה דברים זה דבר יקר ומסובך. וכשמדובר בדברים יקרים ומסובכים, לא מתקנים את מה שלא שבור. אז הרבה מהמערכות שעבדו בשנות ה-90 היו בעצם בנויות על תשתיות שנבנו הרבה הרבה קודם, לפעמים בשנות ה-60, שנות ה-60 של 1900 כן, לא 1800. אז מחשבים היו עדיין דבר חדש יחסית ומאוד מאוד יקר, וחלק ממה שיקר זה זיכרון. בארץ ב-1965 הודיעו על מחשב אלקטרוני חדש במכון ויצמן, המכונה 'המוח האלקטרוני השני בגודלו בין טוקיו לרומא'. ומספרים על המחשב הזה שבזיכרונו של המחשב החדש מקום ל-8000 מילה, או מספר בני 32 ספרות בינאריות. כלומר, בתרגום להיום, אומרים שלמחשב החדש והמשוכלל השני בגודלו בין טוקיו לרומא יש 3 קילו-בייט של זיכרון. אני לא יכול לתאר כמה שזה מעט. כל תמונה זערורית בטלפון תופסת יותר מזה. היום אתם יכולים לקנות דיסק-און-קי של 1 טרה-בייט, זה בגודל של אצבע, והוא כולל יותר זיכרון מכל המחשבים שהיו בעולם ביחד בשנת 1965. עכשיו ברור, ככל שהזמן עבר, המחשבים נהיו יותר חזקים וגם הזיכרון שלהם נהיה יותר גדול, אבל עדיין, זיכרון היה משאב מוגבל וצריך להשתמש בו בצמצום. אז איך חוסכים במקום? בין השאר, דבר שרושמים הרבה פעמים במחשבים זה תאריכים, ואתם לא תבזבזו מקום בלכתוב 1900 לפני כל תאריך, נכון? כי כל התאריכים מתחילים ב-1900. אז הם לא רשמו את זה ככה. המון המון מערכות תוכננו ככה שכל תאריך במחשב כולל את שתי הספרות האחרונות של השנה. ובטח גם בין המתכנתים אז היו בדיקות כאלה של: 'חחח, רק כדאי שיתקנו את זה עד שנת 2000, נכון? חחח'. כן, אבל שהאנשים של העתיד של שנת 2000-2000 עם הסוללות על הגב והאנטנה בראש, הם ידאגו לזה כבר. אז לא כולם דאגו לזה.</p>
                </div>
            </article>
            
            <article class="paragraph speaker-דורון פישלר">
                <div class="paragraph-meta">
                    <span class="speaker-name">דורון פישלר</span>
                    <span class="timestamp">15:02</span>
                </div>
                <div class="content">
                    <p>בשנת 1993, מרי בנדר ממינסוטה קיבלה הזמנה רשמית מהעירייה שהגיע הזמן להירשם לגן חובה משום שהיא הגיעה לגיל חמש, ילדה גדולה כבר. מרי בנדר הייתה בת 105. אז היא סירבה להזמנה להצטרף לגן חובה, פשוט במחשב שנת הלידה שלה הייתה רשומה בתור 88, וזה נכון, 1888, אבל זה לא מה שהיה כתוב שם, היה כתוב רק שתי הספרות, 88. היו מקרים של סופרמרקטים שלא הסכימו לקבל מנות של מזון משומר משום שהוא היה פג תוקף, ולא סתם פג תוקף אלא מאוד מאוד פג תוקף. אבל מה פתאום? זה קופסאות שימורים סגורות, הן נשמרות שנים. אז זהו, זה בדיוק העניין, שתאריך התפוגה של הקופסאות האלה היה 2000, כלומר הוא נכתב 00. כלומר, לדעת המחשב, הדברים האלה התוקף שלהם פג לפני 90 שנה, ובאמת לא כדאי לאכול כאלה דברים.</p>
                </div>
            </article>
            
            <article class="paragraph speaker-דורון פישלר">
                <div class="paragraph-meta">
                    <span class="speaker-name">דורון פישלר</span>
                    <span class="timestamp">16:13</span>
                </div>
                <div class="content">
                    <p>אוקיי, זה מצחיק. אלה תקלות קטנות שקרו בגלל העניין הזה של השתי ספרות שזה מבלבל. זה לא סוף העולם. אז מה הקשר לסוף העולם? העניין הוא שככל שאנחנו מתקרבים לשנת 2000, תקלות כאלה קרו והיו צפויות לקרות יותר ויותר, כי התאריך שהוא לא שתי ספרות מתקרב, ועכשיו אנחנו מתעסקים לא רק בעבר אלא גם בעתיד. כלומר, אם נגיד אני ב-1995 לוקח משכנתא ל-10 שנים, הבנק יהיה חייב לי כסף כי החזרתי אותו לפני 90 שנה? לא, צריך להתמודד גם עם זה שיהיו תאריכים שלא מתחילים ב-1900. אבל הבעיה הגדולה ממש תקרה ב-1 בינואר 2000, בשעה חצות בדיוק. הלילה הזה היה אמור להיות לילה גדול, כי אנשים יצאו למסיבות, זה לא סתם סילבסטר, זה לא סתם ראש השנה, זה ראש העשור, זה ראש המאה, זה ראש האלף, זאת הפעם היחידה בחיים שלכם שאתם תראו את האלף מתחלף מאחד לאחר. כלומר, חוץ מכל הנתפקנים הנודניקים שהם מעירים כל הזמן שבעצם המילניום לא מתחיל ב-1 בינואר 2000, הו לא, הוא מתחיל ב-1 בינואר 2001, משום שהספירה לא התחילה בשנת אפס כי לא הייתה שנת אפס, הייתה שנת אחת. אז ההתחלה של האלף הראשון הייתה בתחילת שנת אחת וההתחלה של האלף החדש היא שנת 2001, לא 2000. אז בזמן שהאחרים נהנו לתכנן מסיבות, הם נהנו מלהגיד לכל האחרים שהם חוגגים לא נכון. זה אשכרה היה ויכוח מאוד מעייף בזמן הזה. ועל זה אפשר להגיד שכן, זה נכון שלא הייתה שנת אפס, אבל אף אחד גם לא חגג את שנת אחת. אין לזה שום משמעות, זה ממילא ספירת הנוצרים. אתם נוצרים בכלל? למי אכפת? אנחנו חוגגים את זה שזה מספר גדול ויפה ושהרבה ספרות מתחלפות. תנו ליהנות.</p>
                </div>
            </article>
            
            <article class="paragraph speaker-דורון פישלר">
                <div class="paragraph-meta">
                    <span class="speaker-name">דורון פישלר</span>
                    <span class="timestamp">18:22</span>
                </div>
                <div class="content">
                    <p>בכל מקרה, בלילה הזה, ב-31 בדצמבר 1999 בחצות, כל השעונים יחליפו קידומת. ואז כל מערכת שלא תוכננה מראש לתאריך עם ארבע ספרות לשנה תיתקל בבעיות. איזה בעיות? זה בדיוק העניין - שאנחנו לא יודעים. כי באגים זה לא דבר שקל לחזות. כל מי שאי פעם תכנת משהו, החל מ-Basic, יודע שלפעמים כשיש לך טעות בנקודה אחת זה יכול להשפיע על דברים אחרים לגמרי שלא ידעת שזה קשור אליהם בכלל. אז משהו כל כך בסיסי ונפוץ כמו תאריך שלא עובד, שהוא לא נכון, יש המון תקלות שיכולות לנבוע מזה. כל מה שקשור לכספים, לחישוב של ריביות - זה פונקציה של כסף וזמן, ואם הזמן לא נכון, אז גם הכסף לא נכון. אז סכומי כסף עלולים פתאום להיעלם או פתאום להופיע. תוכנות ניווט - גם הן קשורות לזמן, כי GPS זה דבר שמבוסס על שעון. אם השעון לא עובד, אז גם המיקום לא עובד. ויכול להיות שתוכנות אחרות שלא משנה של מה, אפילו אם תאריך הוא לא מרכיב קריטי בהן אבל יש בהן איזשהו שעון, בלי שום קשר פשוט הגיעו לתאריך שהן לא מזהות ואין להן הגדרה למה שהן אמורות לעשות עכשיו. נגיד מכשיר לזיהוי עשן, whatever, שמתוכנת לעשות בדיקה פעם בחמש שניות. אז כל חמש שניות הוא עושה את הבדיקה ואם הוא מגיע לשעה שלדעתו לא קיימת, אז הוא לא יעשה את הבדיקה. ואותו דבר זה יכול להיות גם מכשיר של מכונת כביסה או של בנק או של היחידה הסודית לשיגור טילים גרעיניים של סלובניה. זה העניין, אנחנו לא יודעים. אז הטענה הייתה שיש סיבה טובה לחשוב שבחצות בין 31 בדצמבר 1999 ו-1 בינואר 2000 חלק משמעותי מהמחשבים בעולם, אולי לא כולם אבל חלק גדול מהם, יקרסו.</p>
                </div>
            </article>
            
            <article class="paragraph speaker-דורון פישלר">
                <div class="paragraph-meta">
                    <span class="speaker-name">דורון פישלר</span>
                    <span class="timestamp">20:42</span>
                </div>
                <div class="content">
                    <p>תקלות תוכנה זה בדרך כלל לא דבר שדווח עליו בתקשורת, אבל הקונספט של באג 2000, דרך אגב רק בארץ קראו לזה 'באג 2000', זה שם ישראלי, באנגלית קראו לזה Y2K או 'המילניום באג'. בכל מקרה, אז באג 2000 הוא היה מספיק ידוע כדי שהוא יחלחל לחדשות. כמה שנים לפני 2000 אנשים כבר נהיו מודעים אליו ומודאגים לגביו, וממדורים בעיתוני מחשבים אז הוא זלג לפינות מדע פופולרי ומשם לחדשות ממש. הוא נהיה דבר שגם האנשים שלא מתעניינים בכלל במחשבים שמעו עליו. כמו שאמרתי, אם הייתם בסביבה ונשמתם ולא הייתם מתחת לסלע בשנת 1999, אתם שמעתם על באג 2000. כמה רציני העסק הזה עמד להיות? זה מאוד תלוי את מי אתם שואלים. כי היו כאלה שאמרו שיהיו בעיות, היו כאלה שניבאו את קריסת התרבות האנושית. כן, לא פחות מזה. משום שאם בבת אחת באמת הכסף שבבנקים פשוט נמחק, ורשת החשמל נופלת ואין מים זורמים ורשתות תקשורת נופלות ואין איך לספק מזון - אז אנרכיה ברחובות. יהיה זמן ללבוש בגדי עור ולנסוע באופנועים או משהו. וגם אם כל זה לא ממש יקרה, אולי פשוט יהיו הפסקות חשמל מאוד ארוכות או משהו. אז מכאן נובע הצורך לאגור משחקי קופסה וג'ריקנים של נפט.</p>
                </div>
            </article>
            
            <article class="paragraph speaker-דורון פישלר">
                <div class="paragraph-meta">
                    <span class="speaker-name">דורון פישלר</span>
                    <span class="timestamp">22:25</span>
                </div>
                <div class="content">
                    <p>כדי שזה לא יקרה, אנשים לקחו את העסק הזה מאוד מאוד ברצינות. בארצות הברית הקימו ועדה מיוחדת לטיפול ומניעה של נזקי באג 2000. היושב ראש של הוועדה הזאת אמר ב-1998 ככה בנאום: 'זה קצת כמו להכריז שאנחנו במלחמה. אני מאמין שאנחנו הולכים לנצח. כלומר, אני מאמין שהחברה כפי שאנחנו מכירים אותה לא עומדת להסתיים. זאת אפשרות שקיימת. אם באג 2000 היה קורה בסוף השבוע הקרוב ולא בעוד 76 סופי שבוע - היינו אבודים'. זה נשמע רציני. גם הרבה מדינות אחרות הקימו צוותים מיוחדים, המון חברות התגייסו לזה כדי לתקן את כל הבעיות מראש, כי לתקן את זה זה לא עניין פשוט. זה לא עניין של פשוט להוסיף עוד שתי ספרות. להיכנס לתוכנה שעובדת 30 שנה באיזשהו מקום ולשנות את האופן שבו היא מבינה תאריכים ולדאוג שהיא עדיין תבין גם את התאריכים של לפני זה ולבדוק את כל הבעיות האפשריות שהדבר הזה יכול לגרום - זה לא קל. זה כן סיפק עבודה למתכנתים מזדקנים שכבר הרבה שנים לא ממש היו בשוק, אבל עכשיו פתאום היה המון ביקוש לאנשים שמבינים בשפות תכנות עתיקות כמו COBOL. ובהרבה מקרים התברר שלתקן את התוכנות הישנות זה פשוט לא משתלם כבר ופשוט צריך לבנות חדשות במקומן.</p>
                </div>
            </article>
            
            <article class="paragraph speaker-דורון פישלר">
                <div class="paragraph-meta">
                    <span class="speaker-name">דורון פישלר</span>
                    <span class="timestamp">23:59</span>
                </div>
                <div class="content">
                    <p>בארץ הועבר אומדן שהמדינה השקיעה 400 מיליון דולר בהיערכות לבאג 2000. בכל העולם ההערכה הייתה שהוציאו 311 מיליארד דולר על ההיערכות לבאג. זה בהחלט היה רציני ותיקנו הרבה דברים, בהחלט הרבה דברים תוקנו. אף אחד לא יודע להגיד אם הכל או קרוב להכל. היום האחרון של 1999 היה יום שישי, מה שהסתדר מצוין עם המסיבות. ולקראת סוף השבוע של המילניום, הבנקים בארץ נסגרו ביום חמישי ונפתחו מחדש רק ביום שני שאחר כך, כלומר ב-3 בינואר. כל זה כדי לתת ריווח ארוך כדי לראות מה קורה ואם קורה עם הבאגים. הרבה מאוד חברות תעופה הפחיתו עד כמה שאפשר את הטיסות בסופ"ש הזה, כי אף אחד לא רצה להיות תקוע במטוס בשנייה שבה מחשבים יפסיקו לעבוד. היה סיפור שאני לא יודע אם הוא נכון, שעל שדה תעופה בסקוטלנד שהפקחים דיווחו בבהלה שכנראה בגלל באג 2000 הרדאר שלהם הפסיק לעבוד. הרדאר עבד מצוין, פשוט לא היו מטוסים. אף אחד לא טס. בבנקים פתחו חדרי מצב כדי לעקוב אחרי תקלות אפשריות. אנשים היו במתח, אנשים התכוננו לזה עד כדי כך שקלאב מרקט יצרה עלון מיוחד להכנת הציבור. ומה שקרה כשהשנייה הזאת עברה, כשהשעונים התאפסו ועברנו מ-31 בדצמבר 1999 ל-1 בינואר 2000, זה די כלום. מטוסים לא נפלו מהשמיים, החשמל לא נפל, הבנקים היו בסדר, לא היו המון תאונות דרכים או כל דבר אחר. לא קרה כלום בגדול.</p>
                </div>
            </article>
            
            <article class="paragraph speaker-דורון פישלר">
                <div class="paragraph-meta">
                    <span class="speaker-name">דורון פישלר</span>
                    <span class="timestamp">26:30</span>
                </div>
                <div class="content">
                    <p>כלומר, זה לא ממש נכון להגיד שלא היו תקלות בכלל. בדיוק כמו שחזו, באמת היו בעיות שקרו פה ושם. המונים של המוניות בג'יאנסו בסין הפסיקו לעבוד. ספריית וידאו אחת בניו יורק דרשה ממישהו קנס של 91,250 דולר על זה שהוא החזיר סרט באיחור של 100 שנה. היו הרבה מאוד מקרים של לקוחות של חברת אשראי שחויבו פעמיים על דברים שהם קנו בטעות. אני לא יודע איך זה נגרם מבאג 2000, פשוט אי אפשר לדעת איך דברים כאלה קורים. מסופים למכירת כרטיסי רכבת התקלקלו בכל מיני מקומות בעולם. ביפן היה כור גרעיני שמערכת ניטור הקרינה שלו הפסיקה לעבוד כמה שניות אחרי חצות. וזה גרם לשום דבר מיוחד, כי לא הייתה דליפה או משהו, פשוט גילו את התקלה ותיקנו אותה ואף אחד לא נפגע. עדיין, מערכת ניטור של קרינה בכורים גרעיניים זה דבר שהייתי מעדיף שיעבוד. והיו גם דברים פחות צפויים, דברים שגילו רק הרבה אחרי בדיעבד. היה סיפור שהוא דווח בעיתונות, אני לא יודע לאמת אותו, אבל זה מה שאמרו: שבשפילד באנגליה לאורך שנת 2000 זיהו עלייה מפתיעה במספר התינוקות שנולדו עם תסמונת דאון. שזה מוזר, כי תסמונת דאון זה באג בגנים, לא במחשבים, ובני אדם לא נדבקים בבאג 2000. אז מה הקשר? אז הרבה אחרי כשעשו בדיקה התברר שהייתה מערכת שהיתרה נשים בהריון שנמצאות בסיכון גבוה לזה שלילד שלהן תהיה תסמונת דאון כדי לזמן אותן לבדיקות, ואחד הפרמטרים הכי חשובים כאן זה הגיל של האמא. ככל שהיא מבוגרת יותר ככה הסיכון גבוה יותר. המערכת הזאת הייתה מאלה שלא עברו בהצלחה את המעבר לאלף החדש ולכן היא חישבה את הגיל של האמהות לא נכון, ונשים שהיו בסיכון לא נבדקו. אני די בטוח שזאת לא השפעה שמישהו חשב עליה מראש, וזה בהחלט דבר, זה לא כלום. אבל עדיין, אלה היו כולם תקלות מבודדות בכל מיני מקומות. הפסקות חשמל עצומות שלא לדבר על נפילת התרבות האנושית - זה פשוט לא קרה. לגבי רוב האנשים בעולם הם לא הרגישו את זה בשום צורה. עברנו, בחדשות אמרו אוקיי, עכשיו אמורות לקרות תקלות, לא קרו תקלות, ייאי, ועברו לדבר על הדבר הבא. העולם איבד עניין בבאג 2000 פחות או יותר מיד. זה הפך ללא סיפור, כי כמה אפשר לדבר על משהו שלא קרה.</p>
                </div>
            </article>
            
            <article class="paragraph speaker-דורון פישלר">
                <div class="paragraph-meta">
                    <span class="speaker-name">דורון פישלר</span>
                    <span class="timestamp">29:33</span>
                </div>
                <div class="content">
                    <p>אבל זה עדיין מעניין כי עדיין יש את השאלה: אוקיי, למה זה לא קרה? הבטיחו לנו אסונות גדולים ובלגנים כץ התרבות או whatever, גם אם זה מוגזם, ולא קרה כלום. אז איך זה קרה? אני חושב שקודם כל השאלה הראשונה, מה שמפתיע פה זה לא למה לא דיברו על זה אחרי שזה היה קצת אנטי-קליימקס, אלא למה כן דיברו על זה קודם בכלל. כי יש הרבה תקלות תוכנה, זה דבר שקורה הרבה, בדרך כלל אתם לא שומעים עליהם בחדשות. מתי שמעתם בחדשות על זה שיש בעיה במחשב, ואפילו לא בעיה שקרתה אלא בעיה פוטנציאלית כזאת שלא קרתה עדיין אבל יכולה לקרות? מן הסתם זה דבר שקורה כל הזמן, אבל אתם לא שומעים על זה כי זה לא כזה מעניין. אז למה הדבר הזה נהיה כל כך מפורסם ככה שכולם שמעו עליו? אני חושב שהסיבה לזה היא שילוב של שני דברים. קודם כל, כן הייתה בעיה והייתה בעיה שקל יחסית להסביר. את הבעיות האחרות בתוכנה אני לא יכול להבין, זאת אומרת רק אנשים צריך אשכרה להבין בעניין כדי להסביר את זה. את הקטע הזה עם השתי ספרות כל אחד יכול להבין. אבל מעבר לזה - 2000. שנת 2000. זה תאריך עגול, זה זמן טוב לסוף העולם.</p>
                </div>
            </article>
            
            <article class="paragraph speaker-דורון פישלר">
                <div class="paragraph-meta">
                    <span class="speaker-name">דורון פישלר</span>
                    <span class="timestamp">30:59</span>
                </div>
                <div class="content">
                    <p>סוף העולם תמיד קרוב. משום מה תמיד תמצאו נישות של נבואות או תחזיות שאומרות שסוף העולם צפוי מתישהו בקרוב, וכל פעם יש לזה תאריך יעד אחר. קצת אחרי 2000 זה היה 2012. היו את כל הדיבורים האלה על זה שסוף העולם יבוא ב-21 בדצמבר 2012 בגלל הנבואה העתיקה של בני המאיה שחזו את סוף העולם בתאריך הזה. היו מלא סרטונים על זה ודיבורים על זה והיה רעש על זה, היו אנשים שנלחצו. עכשיו פרט מעניין לגבי הנבואה העתיקה של המאיה על סוף העולם בשנת 2012 - אין נבואה כזאת. זה פשוט לא נכון שהמאיה ניבאו את סוף העולם. מה שקורה זה שבלוח השנה של המאיה יש מחזור ארוך של אלפי שנים שמסתיים בתאריך הזה ב-2012. אבל זה שהוא מסתיים זה לא אומר שסוף העולם יבוא, זה פשוט נגמר לוח השנה. אתם יודעים מה קורה כששנה נגמרת? מתחילה עוד אחת. כלומר, שנת 2012 פשוט הייתה השנת 2000 של המאיה, אבל איכשהו זה הפך לנבואה על סוף העולם וגם זה לא קרה. לפני זה היה נבואות של נוסטרדמוס שדיברו על סוף העולם בשנת 1999. יש הרבה כאלה. יש בוויקיפדיה דף מתברר של רשימת תאריכים שנובאו בתור סוף העולם. הוא ארוך והוא מעניין, הוא כולל את 1 בפברואר 1524, ה-9 ביוני 2019, ה-18 באוגוסט 1999, תבחרו שנה, מישהו חשב שיש נבואה שאומרת שסוף העולם יגיע בשנה הזאת. אבל שנה הכי פופולרית ברשימה הזאת היא 2000. למה? כי זה מספר עגול וגדול ומפחיד ומרשים, כי במשך המון זמן שנת 2000 הייתה מילה נרדפת להעתיד. אז יש המון נבואות דתיות ומיסטיות על מלחמת עולם או מלחמה גרעינית או סוף העולם בשנת 2000. וכמובן שרוב האנשים לא לוקחים את הדברים האלה ברצינות. אבל כשמחברים את זה, את הנטייה הטבעית לחפש את סוף העולם אצל אנשים מסוימים, למהשהו שבאמת קיים כמו באג 2000, זאת בעיה שקיימת באמת, זה משתלב יפה ומכניסים משהו מציאותי לתוך נבואה על סוף העולם - זה יוצר סיפור טוב. הרעיון שאולי העולם יושמד בגלל מחשבים בשנת 2000 זה רעיון יפה, זה הסיפור על העולם שבנה מחשבים והם חשבו שהם כל כך חזקים ושולטים באיתני הטבע אבל הם נהיו תלויים במחשבים שלהם כל כך שטעות קטנה אחת חיסלה את הציוויליזציה שלהם. זה נשמע כמו פרק של 'בין הכוכבים', זה סיפור טוב. כי כן, הרשת שאנחנו חיים בה של התרבות שתלויה אחת בשנייה שתלויה בעשרות מערכות ממוחשבות היא עדינה ופריכה ומאוד גדולה, לא כזה קל לפרום אותה.</p>
                </div>
            </article>
            
            <article class="paragraph speaker-דורון פישלר">
                <div class="paragraph-meta">
                    <span class="speaker-name">דורון פישלר</span>
                    <span class="timestamp">34:16</span>
                </div>
                <div class="content">
                    <p>בכל מקרה, אלה שטענו שכל העסק של באג 2000 היה קונספירציה או משהו, המשיכו ואמרו: 'אמרנו לכם'. כלומר הייתה ועדיין יש טענה שבאג 2000 היה מנופח, שזה היה מוגזם, או אפילו לא שהיה מוגזם אלא הוא היה הונאה מההתחלה. זה היה הכל המצאה של אנשי מחשבים שרוצים להוציא מאנשים תמימים הרבה כסף על תיקוני מערכות מחשבים ומים מינרליים. אז היה באג או לא היה באג? המעניין הוא שגם עכשיו 25 שנים יותר מאוחר יש הרבה דעות על זה. ראיתי הרבה מאמרים שמסבירים באופן מאוד משכנע ומאוד רציונלי שהסיבה שלא היו הרבה בעיות עם הבאג היא שמנענו את הבעיות האלה. ה-300 מיליארד דולר האלה שהוציאו לא הלכו לשום דבר. הרבה מאוד אנשים עבדו הרבה מאוד זמן על לדאוג שלא יהיו בעיות במחשבים, זאת עובדה. הם לא ישבו ושיחקו סוליטר כל היום, הם באמת עבדו על לתקן מערכות ולהתקין מערכות חדשות. ארגונים גדולים עשו הדמיות שוב ושוב של להריץ את התאריך קדימה ל-1 בינואר 2000 ולראות מה יקרה. ואם יש בעיה, אז לעשות את זה שוב ושוב ושוב. הרבה מאוד מאמצים הושקעו בזה ואם בסוף לא קרה שום דבר רציני, זה אומר שהם עשו את העבודה שלהם כמו שצריך. זה הכל. בא מישהו ואומר לכם: אם לא תעשו משהו יקרה אסון, ואז אתם עושים משהו ואז לא קורה אסון. אז אתם אומרים לו: 'אה, סתם הבהלת אותנו, לא קרה אסון'. כן, נכון, הוא לא קרה בגלל שאנחנו מנענו אותו.</p>
                </div>
            </article>
            
            <article class="paragraph speaker-דורון פישלר">
                <div class="paragraph-meta">
                    <span class="speaker-name">דורון פישלר</span>
                    <span class="timestamp">36:13</span>
                </div>
                <div class="content">
                    <p>ואתם יודעים מה? אפילו אם לא באמת הייתה סכנה לתקלות ענקיות, כל הכסף הזה שנשפך על לשדרג ולהחליף מערכות ישנות הוא לא נזרק לפח. הוא שימש לשדרג ולהחליף מערכות ישנות, שזה דבר שטוב לעשות בכל מקרה היה צריך לעשות את זה באיזשהו שלב. ובכלל, להיערך לקראת אסון זה לא רעיון רע גם אם הוא לא קורה בסוף. כשאתם נוסעים באוטו לשים חגורת בטיחות זה דבר שנועד להגן עליכם אם תהיה תאונה. ואם לא תהיה תאונה? אז מה, זה אומר שנכשלתם? זה אומר שהחגורה היא מיותרת? אתם תרגישו פראיירים כי שמתם חגורה? לא, זה עדיין דבר חכם לעשות פשוט. מצד שני, ראיתי גם מאמרים מנומקים ומשכנעים שטוענים גם היום שבאג 2000 היה איפשהו בין ניפוח מוגזם של בעיה קטנה מאוד להונאה מורכבת, שהוא אף פעם לא באמת היה בעיה גדולה כמו שעשו ממנו. למה? תראו, בארצות הברית ובישראל ובהרבה מקומות אחרים באמת השקיעו הרבה מאוד כסף והכנות בהכנה לבאג 2000 ובסוף לא קרה כמעט כלום. אבל היו גם מדינות שלא עשו את זה. ברוסיה למשל המודעות הייתה מאוד נמוכה, הממשלה שם לא הקצתה כסף להכנה לזה, לא עשו כלום, ושם גם לא קרו הרבה תקלות מיוחדות. רשת החשמל לא נפלה, המדינה לא התמוטטה. ג'פרי ג'יימס הוא עיתונאי שבתקופת הבהלה של באג 2000 הוא יצא לחקור את העניין הזה והוא הגיע למסקנה שאין שום דבר להיבהל ממנו. הוא פרסם את זה ואנשים התחילו לצעוק עליו: איך הוא מעז להקל ראש בבעיה הזאת ושהוא מסכן חיים של אנשים בזה שהוא מזלזל בבעיה של באג 2000. הרבה מאוד שנים אחר כך הוא עדיין מאוד משוכנע שלא באמת הייתה בעיה. מה שהוא כותב זה שהטענה כאילו לא היו תקלות כי פתרנו את כל התקלות זה מופרך, כי אם זה קרה זאת הייתה הפעם היחידה בהיסטוריה שפרויקט מחשוב גדול כזה הסתיים בזמן ועם אפס תקלות. זה פשוט דבר שלא קורה. הוא אומר שלא היו תקלות מיוחדות כי הבעיה אף פעם לא הייתה גדולה, והוא מצביע על זה שחברות המחשבים הגדולות הרוויחו הרבה מאוד כסף מהעניין הזה של תיקון התקלה ושל החלפת מערכות, אז לא היה להם שום אינטרס להפחית מהחשיבות שלה.</p>
                </div>
            </article>
            
            <article class="paragraph speaker-דורון פישלר">
                <div class="paragraph-meta">
                    <span class="speaker-name">דורון פישלר</span>
                    <span class="timestamp">39:18</span>
                </div>
                <div class="content">
                    <p>זה נשמע משכנע, מה אני אגיד. ואם אנשים שמבינים במחשבים והתעסקו בזה ב-1999 לא מצליחים להסכים אם באג 2000 היה באמת עניין רציני או שלא, אז איך אני אמור להחליט? תראו, אם יש ביטוי שאני לא אוהב זה 'האמת כנראה נמצאת איפשהו באמצע', כי האמת נמצאת איפה שהיא נמצאת. לפעמים היא באמצע, לפעמים היא בצד, לפעמים היא באלכסון. רק בגלל שאנשים אומרים דברים שונים זה לא אומר שהאמת נמצאת בדיוק ביניהם. אבל במקרה הזה נדמה לי שהאמת נמצאת איפשהו באמצע. אני חושב ששני הצדדים צודקים במידה מסוימת. באג 2000 היה בעיה. הוא היה קיים ונעשו הרבה מאמצים כדי לפתור את הבעיה הזאת, כלומר הרבה מאוד בעיות שהיו עלולות לקרות והרבה מהם נפתרו מראש. מצד שני, איום על קיומה של החברה האנושית הוא אף פעם לא היה כנראה. גם אם לא היו עושים שום דבר בעניין היו קורות יותר תקלות, כן, אבל העולם היה ממשיך להתקיים. זה אף פעם לא היה סוף העולם. באג 2000 לא היה הונאה, הוא לא היה המצאה של רמאים שרוצים להוציא ממכם כסף, אבל מהרגע שהוא הפך לדבר ידוע בהחלט היו רמאים ואנשים שסתם רוצים להוציא ממכם כסף שהשתמשו בו בתור תירוץ לעשות עסק על חשבון אנשים מבוהלים. אני די בטוח שקלאב מרקט לא באמת מאוד דאגו לשלום העולם, אבל חשבו שזאת הזדמנות טובה למכור עוד קצת מים מינרליים.</p>
                </div>
            </article>
            
            <article class="paragraph speaker-דורון פישלר">
                <div class="paragraph-meta">
                    <span class="speaker-name">דורון פישלר</span>
                    <span class="timestamp">41:09</span>
                </div>
                <div class="content">
                    <p>אבל בואו נדבר שנייה על מקרה אחר. בתאריך הלא מאוד עגול, ה-19 ביולי 2024, מיליוני מחשבים בעולם הפסיקו לעבוד. מחשבים בכל מיני מקומות ובכל מיני גופים. בשדות תעופה, חברות תעופה סבלו מזה, אלפי טיסות בוטלו. חברות תעופה שלמות פשוט הפסיקו לעבוד. בתי חולים נפגעו כי מחשבים שלהם לא עבדו. נמל אשדוד לא עבד, ערוצי טלוויזיה בבריטניה פשוט הפסיקו לשדר. מיליוני אנשים בעולם הרגישו את ההשפעה של הדבר הזה והנזק הכלכלי מזה היה מיליארדי דולרים. התברר שכל העסק הזה נגרם בגלל טעות בעדכון תוכנה של חברת CrowdStrike, שזאת חברה שרוב מוחלט של האנשים בעולם לא ידעו שהיא קיימת. זאת חברה שנותנת שירותי אבטחת מידע, כלומר להגן על מחשבים מהתקפות, ומן הסתם היא מתעדכנת כל הזמן עם מידע על סוגים חדשים של התקפות להגן מהם, ובאותו יום הם הפיצו עדכון שהייתה בו איזושהי תקלה שגרמה למחשבים בכל העולם פשוט להיתקע במסך כחול. ולצאת מזה לא היה פשוט. לא היו שום נבואות על ה-19 ביולי 2024. אף אחד לא התכונן אליו, לא המליצו לקנות משחקי קופסה ובנזין לקראתו. וגם זה לא היה סוף העולם, אבל התקלה הבודדת הזאת ככל הנראה גרמה להרבה יותר נזק מסך כל התקלות שנגרמו מבאג 2000. ואף אחד לא חזה שזה יקרה. זה דבר שקרה כי כן, אנחנו חיים על רשת דקיקה וסבוכה של תשתיות אלקטרוניות וכל זה. אם הייתם חיים שנה שלמה לפני כן בידיעה שמשהו נורא עומד לקרות בתאריך המסוים הזה, יכול להיות שהייתם מתאכזבים מזה שבסופו של דבר התרבות האנושית לא קרסה, רק ביטלו כמה טיסות. מצד שני אם היו יודעים על זה שנה מראש זה לא היה קורה.</p>
                </div>
            </article>
            
            <article class="paragraph speaker-דורון פישלר">
                <div class="paragraph-meta">
                    <span class="speaker-name">דורון פישלר</span>
                    <span class="timestamp">43:22</span>
                </div>
                <div class="content">
                    <p>מה אפשר ללמוד מכל העסק הזה? לא יודע, אולי רק שהדברים שמשקיעים הכי הרבה זמן בלדאוג לגביהם ברוב המקרים הם לא באמת הופכים להיות הבעיות הכי גדולות, כי דואגים לגביהם. הבעיות האמיתיות הן הדברים הלא צפויים. בשנת 2019 המון אנשים דאגו בגלל הגרעין האיראני, לא הרבה אנשים הקדישו הרבה מחשבה למגפה של איזו שפעת או משהו שקרתה בסין. אני לא אומר שכל הדברים שמדאיגים אתכם עכשיו בעולם זה לא מוצדק וכל הדברים שמטרידים אתכם לא אמיתי והאקונה מטטה ותחיו בלי לחשוב על שום דבר. לא, להיערך לעתיד זה חשוב. רק שאתם לא באמת יודעים מה יהיו הבעיות של העולם. עכשיו אנשים מדברים על AI בתור הדבר שיביא את סוף העולם ותראו, אני לא יודע מה יקרה באמת. יכול להיות שהקטע הזה יתיישן מאוד רע כשתשמעו אותו במכרות המלח שבהם מעבידים אותנו אדונינו הרובוטים, אבל דווקא משום שזה מה שכולם דואגים בגללו עכשיו סביר שהדבר שבאמת יהיה צריך לדאוג בגללו בעוד עשר שנים יהיה משהו אחר לגמרי. לא יודע מה. זה פשוט שלחיות בפחד מדברים שאין לכם שליטה עליהם זה לא מועיל. אבל בכל זאת לא יזיק אם תהיה לכם בבית שישיית מים מינרליים בכל מקרה.</p>
                </div>
            </article>
            
            <article class="paragraph speaker-דורון פישלר">
                <div class="paragraph-meta">
                    <span class="speaker-name">דורון פישלר</span>
                    <span class="timestamp">45:03</span>
                </div>
                <div class="content">
                    <p>ומה הייתה השאלה? האם באג 2000 באמת היה סכנה או סתם הייפ? זו הייתה בעיה, זה לא היה סוף העולם. זאת התשובה. תכף כמה מילים בנוגע למקרה אחר של סוף העולם.</p>
                </div>
            </article>
            
            <article class="paragraph speaker-דורון פישלר">
                <div class="paragraph-meta">
                    <span class="speaker-name">דורון פישלר</span>
                    <span class="timestamp">45:34</span>
                </div>
                <div class="content">
                    <p>סוף העולם יגיע בוודאות, זה בטוח, ב-21 במאי 2011. זה אחד מכל הסופי עולם שהובטחו לאורך השנים, כמו ששמתם לב זה לא באמת קרה, אבל התאריך הזה קיבל יותר תשומת לב מרוב סופי העולם גם אם אתם לא ממש שמתם לב שהעולם היה אמור להיגמר ב-2011. הארולד קמפינג, זה השם שלו קמפינג, הוא היה מטיף נוצרי ובעלים של רשת של תחנות רדיו ששידרו לקהל הנוצרי ההדוק. יש המון כאלה. כשאתם מסתובבים באמריקה יש המון המון תחנות רדיו שפונות בעיקר לנוצרים שהם מדברים הרבה מאוד כל היום על אמונה ועל ישו וכל זה. לא הייתה תוכנית בכל התחנות האלה והוא בין השאר עסק בחישובי יום הדין כבר הרבה מאוד זמן. ובעקבות חישובים מאוד מוקפדים הוא הגיע למסקנה שסוף העולם יגיע ב-21 במאי 2011 בשעה שש בערב. יותר נכון זה לא, אוקיי, זה הזמן שבו תקרה ה-'Rapture', זה אומר כל הנוצרים הטובים בעולם, שיש רק מעטים כאלה זה רק פחות מ-3% מהאנשים בעולם, הם יעלו לשמיים באותו רגע. כל היתר יישארו בעולם ואז תהיה רעידת אדמה ענקית והתפרצות הרי געש ומלחמת עולם ואסונות וכאילו העולם יהפוך לגיהנום עלי אדמות למשך חמישה חודשים. חמישה חודשים מאוחר יותר ב-21 באוקטובר 2011 יבוא סוף העולם לחלוטין. הסוף.</p>
                </div>
            </article>
            
            <article class="paragraph speaker-דורון פישלר">
                <div class="paragraph-meta">
                    <span class="speaker-name">דורון פישלר</span>
                    <span class="timestamp">47:30</span>
                </div>
                <div class="content">
                    <p>עכשיו איך הוא הגיע למסקנה שזה יקרה בדיוק ביום הזה? זה פשוט, הוא אמר 'זה מובן מאליו אם אתם רואים את זה, זה כתוב, זה כתוב בתנ"ך, התנ"ך אמר לו'. הוא ישב וחישב את הזמנים בתנ"ך והגיע למסקנה ש-י"ז באייר, שזה נופל על 21 במאי, זה בדיוק 7000 שנה אחרי המבול של נוח. שזה כמובן ממש לא נכון לפי המסורת היהודית, כי אין לפני 7000 שנה ביהדות, זה לפני בריאת העולם. אבל הוא החליט שהוא יודע יותר טוב, אז הוא חישב את זה והגיע למסקנה שזה היה לפני 7000 שנה, וקצת לפני זה יש קטע שנוח שומע מאלוהים שהמבול יגיע בעוד שבעה ימים, ויש משפט אחר בברית החדשה של 'אני יכול להפוך יום לאלף שנה או אלף שנה ליום' או משהו בסגנון הזה. אז מכאן כמובן נובע שסוף העולם יבוא 7000 שנה אחרי המבול. ואם זה לא משכנע אתכם מספיק יש עוד המון אותות ומופתים שמצביעים על התאריך הזה שקראתי באתר שלו אבל לא ממש הבנתי עד הסוף. בין השאר הוא טוען שיש לזה המון סימוכין במגילת אסתר. אל תשאלו אותי מה הקשר כי אמרתי קראתי, לא אמרתי שהבנתי. הוא אומר שמרדכי היהודי שהוא גם סוג של ישו - כן, אוקיי - הוא זכה לכבוד ויקר ואת המן תלו והיהודים הרגו את כל אויביהם. כל זה קרה ב-י"ז באייר. עכשיו אולי פספסתי משהו אבל זה לא קרה בפורים? זאת אומרת זה באדר, לא? זה אני אמרתי, לא יודע, משהו לא ברור, אולי אני טועה. הוא אמר שאין שום אפשרות שהוא טועה, הוא בדק את זה, הוא יודע. סוף העולם יגיע ב-י"ז באייר, כלומר ב-21 במאי 2011.</p>
                </div>
            </article>
            
            <article class="paragraph speaker-דורון פישלר">
                <div class="paragraph-meta">
                    <span class="speaker-name">דורון פישלר</span>
                    <span class="timestamp">49:23</span>
                </div>
                <div class="content">
                    <p>עכשיו לא רק יהודים לא ממש הסכימו עם הנבואה הזאת ואתאיסטים מן הסתם צחקו עליו, גם הרוב הגדול של הנוצרים לא האמינו בנבואה הזאת על סוף העולם, בין השאר כי יש פסוק בברית החדשה שאוסר על זה, שאומר שאף אחד לא יכול לדעת את התאריך והשעה שישו יחזור. אז זה לא שזה דבר שכולם האמינו בו, זה הגיע רק לחלק קטן אבל חלק קטן שאשכרה באמת מאוד האמין בזה. אפשר להגיד שהוא המציא סוג של דת חדשה, מין סוג חדש של נצרות. עכשיו משוגעים שבטוחים שהם יודעים מתי יהיה סוף העולם כאלה יש הרבה, אבל הארולד קמפינג היה בן אדם עם קהל. לא היה לו פודקאסט, היו לו הרבה תחנות רדיו והוא היה מאוד משוכנע בנבואה שלו ולכן הוא הגיע להרבה אנשים. אז היה מספר של אנשים שהשתכנעו והם הפיצו את השמועה הלאה. הם פרסמו המון שלטי חוצות של 'היכונו לסוף העולם ב-21 במאי'. זה עולה כסף, זה עלה הרבה מאוד כסף, אבל זה לא היה אכפת להם כי מה יש להם לעשות עם כסף? העולם מגיע לסופו. היו אנשים שפשוט הוציאו את כל הכסף שלהם על לקנות המון המון פרסום להזהיר את העולם מפני 21 במאי, ואנשים אחרים פשוט הוציאו המון כסף ונכנסו לחובות כי למי אכפת? סוף העולם מגיע.</p>
                </div>
            </article>
            
            <article class="paragraph speaker-דורון פישלר">
                <div class="paragraph-meta">
                    <span class="speaker-name">דורון פישלר</span>
                    <span class="timestamp">50:56</span>
                </div>
                <div class="content">
                    <p>ואז, כמו שקרה תמיד בכל אחד מהתאריכים האלה של סוף העולם - יום הדין לא הגיע. והנוצרים הטובים לא נעלמו לשמיים ולא הייתה רעידת אדמה ולא קרה כלום. אז מה היה להארולד קמפינג להגיד על זה? בהתחלה שום דבר. לקח זמן עד שהוא הגיב, הוא היה סגור בבית ביום הזה. אחר כך הוא הסביר שזה ככל הנראה היה יום הדין רוחני. זה לא שהוא טעה, הוא צדק, פשוט כנראה שיום הדין נראה שונה ממה שהוא תיאר. הוא יותר התבטא בזה שלא קרה שום דבר מיוחד, אבל עדיין בעוד חמישה חודשים באוקטובר יגיע סוף העולם הפעם באמת. רק מה, אנשים שנכנסו לחובות והרסו לעצמם את החיים בגלל שהם האמינו לנבואה הזאת - התירוץ הזה לא הספיק להם, והם מאוד מאוד כעסו עליו. ובואו נגיד שהפופולריות שלו ירדה בעקבות זה. וקצת אחר כך הוא קיבל שבץ, מה שנתן לו תירוץ טוב לא להראות את הפרצוף שלו בציבור כשגם באוקטובר 2011 לא בא סוף העולם. בסופו של דבר אחר כך הוא הוציא הודעה שהוא טעה, וואלה מי היה מאמין, ושזה אסור באמת לחזות את סוף העולם. זה בסדר, יהיו עוד סופים לעולם בהמשך. אני מבטיח.</p>
                </div>
            </article>
            
            <article class="paragraph speaker-דורון פישלר">
                <div class="paragraph-meta">
                    <span class="speaker-name">דורון פישלר</span>
                    <span class="timestamp">52:32</span>
                </div>
                <div class="content">
                    <p>זו הייתה התשובה. את כל הפרקים של הפודקאסט ופרטים על ההרצאות שלי ואת הספר שלי 'אני יכול להסביר' אפשר למצוא ב-doronfishler.com. שלי נוי ערכה את הפרק, ייעוץ ותמיכה מורלית מוץ. בצוות רשת עושים היסטוריה גם דני תימור, אביב שם טוב, עמית חזזי, שלי גואטה. אני דורון פישלר. אני חושב.</p>
                </div>
            </article>
            
        </div>
        
    
        
    
        
    
        
    </div>

    <script>
        const audio = document.getElementById('audio-player');
        function seekTo(time) {
            audio.currentTime = time;
            audio.play();
        }
    </script>

        </main>

        <footer>
            <p>&copy;  כל הזכויות שמורות לבעלי הפודקאסט. שירות זה מתמלל לכבדי שמיעה ואינו בעל הזכויות על התוכן.</p>
        </footer>
    </div>
</body>
</html>