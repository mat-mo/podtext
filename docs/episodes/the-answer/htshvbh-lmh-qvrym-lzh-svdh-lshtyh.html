<!DOCTYPE html>
<html lang="he" dir="rtl">
<head>
    <meta charset="UTF-8">
    <meta name="viewport" content="width=device-width, initial-scale=1.0">
    <title>[התשובה] למה קוראים לזה סודה לשתיה? - פודטקסט</title>
    <link rel="stylesheet" href="../../styles.css">
    <script defer src="../../search.js"></script>
</head>
<body>
    <div class="container">
        <header class="site-header">
            <div class="logo">
                <a href="../../index.html">פודטקסט</a>
            </div>
            
            <div class="search-box">
                <input type="text" id="search-input" placeholder="חיפוש...">
                <div id="search-results" class="search-results hidden"></div>
            </div>

            <nav class="main-nav">
                <a href="../../index.html" class="nav-link">פרקים אחרונים</a>
                <a href="../../podcasts.html" class="nav-link">כל הפודקאסטים</a>
                <a href="../../rss.xml" class="rss-link" title="RSS">
                    <svg xmlns="http://www.w3.org/2000/svg" width="18" height="18" viewBox="0 0 24 24" fill="none" stroke="currentColor" stroke-width="2" stroke-linecap="round" stroke-linejoin="round"><path d="M4 11a9 9 0 0 1 9 9"></path><path d="M4 4a16 16 0 0 1 16 16"></path><circle cx="5" cy="19" r="1"></circle></svg>
                </a>
            </nav>
        </header>

        <main>
            
    <div class="episode-header">
        <h1>[התשובה] למה קוראים לזה סודה לשתיה?</h1>
        <div class="meta-row">
            <span class="meta-date">פורסם ב: Mon, 12 Apr 2021 09:11:57 +0000</span>
            <a href="../../podcasts/the-answer.html" class="meta-feed">התשובה</a>
        </div>
    </div>

    <div class="player-container">
        <audio id="audio-player" controls>
            <source src="" type="audio/mpeg">
            Your browser does not support the audio element.
        </audio>
    </div>

    <div class="transcript-container" id="transcript">
        
            
        
            
        
            <article class="paragraph speaker-דורון פישלר">
                <div class="paragraph-meta">
                    <span class="speaker-name">דורון פישלר</span>
                    <span class="timestamp">00:00</span>
                </div>
                <div class="content">
                    <p>אתם אוהבים חידות? לא כאלה של מה ההבדל בין חלב, אלא חידות שגורמות לכם לבהות בתקרה ולמלמל 'מין רגע, אבל אם הוא עשה...' תקשיבו לזה. יש עשרה חדרים. בכל אחד מהם ישן שובב. באמצע הלילה, כל אחד מהשובבים בתורו מתעורר ובודק את הדלת של החדר שלו. אם הדלת שלו בסדר, היא שם, היא דלת, אז הוא הולך לדלת של אחד החדרים האחרים, לא החדר שלו, מפרק אותה וסוחב אותה למחסן. ואז חוזר לישון. אם הוא מתעורר ומגלה שאין לו דלת בחדר כי מישהו לקח אותה, אז הוא הולך למחסן, לוקח דלת, מתקין אותה בחדר שלו וחוזר לישון. ככה זה נמשך עד שכל אחד מהשובבים התעורר ועשה את מה שהוא עשה. אנחנו לא יודעים באיזה סדר הם התעוררו, אנחנו לא יודעים איזה דלת כל אחד מהם פירק. השאלה היא, בסוף הלילה הזה, מה המספר המקסימלי של דלתות שיכולות להיות במחסן? אם בשלב הזה אתם עצרתם רגע או עשיתם פוז או העברתם אחורה כדי לשמוע את זה שוב או התחלתם לספור על האצבעות או לצייר משהו על נייר או לעצום עיניים ולהתרכז ממש, יופי. כי זה אומר שהפרסומת הזאת נועדה לכם. כי חידות כאלה שהן חצי משחק וחצי כאב ראש זה בדיוק סוג החשיבה של אנשים שנהנים לאתגר את המוח שלהם עם שאלות קשות. ואם זה אתם, אז כדאי שתדעו את הדבר הבא.</p>
                </div>
            </article>
            
            <article class="paragraph speaker-דורון פישלר">
                <div class="paragraph-meta">
                    <span class="speaker-name">דורון פישלר</span>
                    <span class="timestamp">01:13</span>
                </div>
                <div class="content">
                    <p>במהלך חודש פברואר מתקיים השלב הראשון של המיונים לנבחרות ישראל במדעים. יש דבר כזה. למדינת ישראל יש נבחרות בוגרות שהן מתחרות באולימפיאדות הבינלאומיות בכימיה, בפיזיקה, במתמטיקה, בביולוגיה, במדעי המחשב, בסייבר ובבינה מלאכותית. אליהן יכולים להתמיין תלמידות ותלמידים מכיתה ט' עד יא'. וישנה גם הנבחרת הצעירה שהיא עתודה לנבחרות הבוגרות, אליה מצטרפים כבר בכיתה ז'. אז מה עושים כשפרסומת כזאת נגמרת? פשוט נכנסים לרשת, מחפשים נבחרות ישראל במדעים, בודקים מתי זה קורה, ואולי מייצגים את ישראל באולימפיאדות הבינלאומיות במדעים. ואפילו לא צריך לדעת לעשות סקיפ בשביל זה. נבחרות ישראל במדעים הן מיזם משותף של משרד החינוך ומרכז מדעני העתיד של קרן מיימונידס.</p>
                </div>
            </article>
            
            <article class="paragraph speaker-דורון פישלר">
                <div class="paragraph-meta">
                    <span class="speaker-name">דורון פישלר</span>
                    <span class="timestamp">02:33</span>
                </div>
                <div class="content">
                    <p>פסין ג'ורג' שלח לי את השאלה הבאה. 'שלחתי את המכתב הזה לפני חודש אבל אני לא בטוח שקיבלת אותו ואין לי שום הודעה ממך. אני עורך דין פסין ג'ורג' מצרפת אבל אני נוהג בספרד. הלקוח המנוח שלי נפטר או שוירוס הקורונה נפטר לפני כמה חודשים וקיבלתי צו מהבנק שלא לספק לאדם הבא את הקרן שלו. יצרתי איתך קשר לאחר כל ניסיונותיי לא מצליחים למצוא מישהו מקרובי משפחתו. החלטתי ליצור איתך קשר. אני רוצה שתיצור איתי קשר למידע נוסף. בכנות, עורך דינו של פסין ג'ורג''. פסין, מה השאלה? זאת התשובה.</p>
                </div>
            </article>
            
            <article class="paragraph speaker-עידן">
                <div class="paragraph-meta">
                    <span class="speaker-name">עידן</span>
                    <span class="timestamp">03:31</span>
                </div>
                <div class="content">
                    <p>היי, זה עידן מ'עושים רפואה'. ואני רוצה לספר לכם על פודקאסט נוסף שאני קשור אליו ונהנה מאוד לעשות אותו. אני מזמין אתכם להאזין לפודקאסט 'מזון למחשבה' של חברת אמבר, ולהכיר בעצמכם את האנשים המופלאים שהם חקלאי ארצנו. נשמח שתכירו את כולם. אה רגע, אתם מאלו שכבר מאזינים לנו? איזה כיף! נשמח לשמוע עליכם. מוזמנות ומוזמנים לענות על סקר קצר. האם הנושאים שאנחנו בוחרים מעניינים? האם יש מרואיינת או מרואיין שתשמחו לשמוע שוב? ואם התחשק לכם, תוכלו להרחיב ככל העולה על רוחכם. איך? צריך רק להקליק על הבאנר באפליקציית עושים היסטוריה או להיכנס לאתר הבית של רשת עושים היסטוריה. ועכשיו לפרק החדש של ההסכת האהוב עליכם.</p>
                </div>
            </article>
            
            <article class="paragraph speaker-דורון פישלר">
                <div class="paragraph-meta">
                    <span class="speaker-name">דורון פישלר</span>
                    <span class="timestamp">04:31</span>
                </div>
                <div class="content">
                    <p>היי, זאת התשובה. אני דורון פישלר ואני רוצה לדבר היום על נושא מאוד חמור. על מחדל שקיים סביבנו וכולנו מודעים אליו אבל רגילים להתעלם ממנו. פשוט להתעלם מהבעיה ולהדחיק אותה. אבל הגיע הזמן שנשים את הדברים על השולחן ונתייחס אליהם. מה לכל הרוחות הסיפור עם סודה לשתייה? אני קיבלתי כמה שאלות על הנושא הזה. הרבה פעמים נשלחו אלי שאלות בנושא הזה. ארבל שקד ונאוה שאלו אותי, וגם עומרי ואסף ואליהו ונדב. כולם שאלו את אותה שאלה ואני לא מתלונן על זה שכולם שאלו את אותה שאלה. להיפך. אני חושב שזה לא בסדר שלא יותר אנשים שאלו אותי בקשר לזה. כי זאת שאלה שצריכה להישאל. כשאנחנו רואים דבר שהוא בבירור לא נכון, בבירור לא בסדר, לא צריך לקבל את זה פשוט שזה ככה. צריך לכל הפחות לשאול את השאלה: למה קוראים לסודה לשתייה 'סודה לשתייה' אם היא לא לשתייה?</p>
                </div>
            </article>
            
            <article class="paragraph speaker-דורון פישלר">
                <div class="paragraph-meta">
                    <span class="speaker-name">דורון פישלר</span>
                    <span class="timestamp">06:06</span>
                </div>
                <div class="content">
                    <p>וזה יותר מסתם שם טיפשי כמו תרנגול הודו שלא באמת מגיע מהודו. בסדר, זה לא נכון, אבל זה לא באמת משנה הרבה. למי באמת אכפת? כאן, זה ספציפית הסוג של הסודה שאינו לשתייה הוא זה שקוראים לו סודה לשתייה. במטבח שלכם אתם יכולים למצוא שני דברים שונים, דברים נפוצים, שלשניהם קוראים סודה. אחד מהם הוא מים עם גז, והשני הוא אבקה לבנה. כלומר מבין שני הדברים האלה יש רק אחד שהוא נוזל, שאותו אפשר לשתות. רק אחת משתי הסודות מיועדת לשתייה. אבל השם סודה לשתייה הוא בדיוק של הסוג השני. זה שאי אפשר לשתות אותו. זה כל כך מטומטם! זה ביטוי שאומר בדיוק ההיפך ממה שהוא אומר. זה חייב להיות הביטוי הכי מטומטם בעברית. חוץ מאחד אולי. הביטוי היחיד שאני יכול לחשוב עליו שהוא אולי מציב לו תחרות זה 'ישן כמו תינוק'. אם אתם אומרים ישנתי כמו תינוק ואתם לא מתכוונים ישנתי במרווחים של חצי שעה והתעוררתי בצרחות שש פעמים במשך הלילה ותוך כדי השתנתי על עצמי, אז אתם לא באמת משתמשים בזה נכון.</p>
                </div>
            </article>
            
            <article class="paragraph speaker-דורון פישלר">
                <div class="paragraph-meta">
                    <span class="speaker-name">דורון פישלר</span>
                    <span class="timestamp">07:22</span>
                </div>
                <div class="content">
                    <p>עכשיו, אני במשך רוב החיים שלי לא ממש הייתי טיפוס של מטבח. אני לא הסתובבתי במטבחים המון, אני לא ידעתי המון על מה שקורה שם. והיום אני יודע קצת יותר. אבל כשמדובר בסודה לשתייה, זה דבר שהוזכר לפעמים מסביבי. ואני חושב ששמעתי על זה שסודה לשתייה זה לא הסודה הזאת אבל אני תמיד הנחתי שיש פה משהו שאני פשוט לא מבין, כן? זאת אומרת, זה חייב להיות אני שטמבל, נכון? לא יכול להיות שקוראים סודה לשתייה למה שלא מיועד לשתייה. כלומר, אם מישהו יבקש ממני סודה, אני אביא לו בקבוק סודה. ואם אותו מישהו יגיד לי לא, לא סודה כזאת, סודה לשתייה, אז אני אגיד לו כן... כלומר מה חשבת שעושים עם הסודה הזאת, מוזגים אותה לאוזן? כשביקשת סודה לרגע לא חשדתי שתעשה איתה משהו חוץ מלשתות אותה. אתה לא צריך להבהיר את זה, זה בסדר.</p>
                </div>
            </article>
            
            <article class="paragraph speaker-דורון פישלר">
                <div class="paragraph-meta">
                    <span class="speaker-name">דורון פישלר</span>
                    <span class="timestamp">08:26</span>
                </div>
                <div class="content">
                    <p>אבל אז התברר לי שלא. סודה לשתייה זה דבר שלא שותים אותו. וזה כל כך מופרך שהייתי מצפה שכל פעם שמזכירים את השם הזה אז זה יגיע עם גיחוך. כאילו אנשים יגידו 'סודה לשתייה, חה חה חה'. אבל לא, הם פשוט משתמשים בזה. כי זה פשוט השם של הדבר. וזה קורה לפעמים כשמתרגלים לשם של משהו, אתם מפסיקים להקשיב לו. זה פשוט השם שלו, המשמעות המילולית שלו נעלמת. זה פשוט הופך לרצף של הברות. סו-דה-לש-תיי-יה. אתם לא חושבים על המשמעות של המילה כשאתם אומרים אותה. ויש מקרים שבהם אם אתם לשם שינוי מקשיבים למה שאתם אומרים, אז פתאום אתם מגלים שאתם בעצם מדברים שטויות. כשאתם אומרים מילים כמו תקפפות, או פוטבול, או כפר סבא, או גמל שלמה. או אם אתם חיים כל החיים כששואלים אתכם מה הסרט הכי טוב שנוצר אי פעם, אז אתם אומרים 'מה זאת אומרת, הנסיכה הקסומה'. הנסיכה הקסומה סרט קלאסי, כולם אוהבים את הנסיכה הקסומה. עד שיום אחד אחרי איזה 30 שנה אתם לרגע פתאום מקשיבים לעצמכם אומרים את השם של הסרט הזה ואתם פתאום אומרים 'רגע, אין שום נסיכה בסרט הזה!'. לא קסומה ולא מוגלגית. מה זה השם האידיוטי הזה? אבל איזשהו גבול אני חושב שצריך להיות. חייב להיות איזשהו היגיון בדברים. אז למה סודה לשתייה?</p>
                </div>
            </article>
            
            <article class="paragraph speaker-דורון פישלר">
                <div class="paragraph-meta">
                    <span class="speaker-name">דורון פישלר</span>
                    <span class="timestamp">10:08</span>
                </div>
                <div class="content">
                    <p>אז נתחיל מזה. המילה סודה היא קיצור של המילה סודיום. סודיום זה חומר. זה יסוד. בעברית קוראים לו נתרן, שגם זה שם גרוע דרך אגב. למה קוראים לו נתרן? הוא מנתר? לא. הוא סתם שוכב שם. נתרן זה כמובן היה צריך להיות השם העברי הנכון לקנגורו. הייתם אומרים נסעתי לאוסטרליה ראיתי שם את הנתרנים. הרבה יותר הגיוני. בכל מקרה, סודיום, כלומר נתרן, הוא חומר מאוד בסיסי מהבחינה שהוא יסוד והוא יסוד פשוט. הוא נמצא נמוך בטבלה המחזורית והוא נפוץ, יש הרבה ממנו בטבע. אבל לא לבד. כלומר אין בטבע נתרן טהור. הוא תמיד מגיע בתור חלק מאיזושהי מולקולה. והמולקולות האלה שהנתרן הוא חלק מהן הן כמה דברים מאוד נפוצים.</p>
                </div>
            </article>
            
            <article class="paragraph speaker-דורון פישלר">
                <div class="paragraph-meta">
                    <span class="speaker-name">דורון פישלר</span>
                    <span class="timestamp">11:13</span>
                </div>
                <div class="content">
                    <p>למשל, סודיום כלוריד, או בעברית נתרן כלורי, הוא מולקולה שמורכבת מנתרן וכלור ומוכרת הרבה בשם הרבה יותר פשוט: מלח. בהרבה מקרים אחרים תרכובות שהשם המלא שלהן הוא סודיום ווטאבר, קיבלו שם מקוצר שמתחיל בסודה. למשל, סודיום הידרוקסייד, או נתרן הידרוקסידי, זה סודה קאוסטית. שזה משהו שמשתמשים בו לפתיחת סתימות בביוב. סודיום קרבונט, או נתרן פחמתי, זה סודה לכביסה. וסודיום ביקרבונט, או נתרן מימן פחמתי, זאת מולקולה שכוללת נתרן, פחמן, מימן וחמצן והשם המקובל שלה בעברית הוא סודה לשתייה. סודיום ביקרבונט גם הוא חומר בסיסי, אבל מבחינה אחרת. מבחינה שהוא בסיס. בסיס בניגוד לחומצה.</p>
                </div>
            </article>
            
            <article class="paragraph speaker-דורון פישלר">
                <div class="paragraph-meta">
                    <span class="speaker-name">דורון פישלר</span>
                    <span class="timestamp">12:22</span>
                </div>
                <div class="content">
                    <p>אם למדתם כימיה בתיכון אז אתם בטוח זוכרים שיש דבר כזה חומצות ובסיסים. לומדים על זה הרבה. גם אני כמובן למדתי את זה וגם אני כמובן לא זוכר שום דבר מזה. אני זוכר באופן מאוד מעורפל שחומצות ובסיסים זה משהו קצת כמו הצד האפל והצד המואר של הכוח. משהו כזה, נכון? כלומר הם מאזנים אחד את השני, הם סותרים אחד את השני, הם מרכיב עיקרי במידיכלוריאנים, משהו בסגנון הזה. אבל דבר אחד שאפשר לעשות עם סודיום ביקרבונט זה לנטרל חומצות. אבל מתי אתם נתקלים בחומצות? אתם לא מסתובבים הרבה במפעלים לייצור רעל וכאלה. אבל יש מקרים שכן. למשל, יש לכם מכל של חומצה בתוך הגוף. הקיבה. הקיבה שלכם היא מלאה בחומרים חומציים. יש אנשים שנורא נבהלים מדברים כמו 'וואו, קולה! קולה זה חומצי! אל תשתו קולה!'. אוקיי, נכון, קולה זה חומצי. אבל זה כלום לעומת החומציות שיש לכם כבר בבטן, כן? יש לכם בקיבה חומצות שאם מישהו היה נופל לתוכן הוא היה או מת או הופך לגיבור על. ומשתמשים בזה כדי לפרק את האוכל שאתם אוכלים ולהפוך אותו לחומרים שהגוף צריך.</p>
                </div>
            </article>
            
            <article class="paragraph speaker-דורון פישלר">
                <div class="paragraph-meta">
                    <span class="speaker-name">דורון פישלר</span>
                    <span class="timestamp">13:41</span>
                </div>
                <div class="content">
                    <p>עכשיו, אתם לא מרגישים את החומצות בקיבה כי הדפנות שלה עשויות מאדמנטיום או משהו, אני לא סגור על זה. אל תצטטו אותי בנושא הזה. אבל יש מצב של צרבת. מה זאת צרבת? פשוט. אם יש בלגן בקיבה היא עולה על גדותיה, המיצים החומציים עולים למעלה ומגיעים לוושט, לגרון. ושם אתם כבר מרגישים את זה. וזה מרגיש שורף כי זה באמת שורף. יש לכם חומצה בגרון. זאת הרגשה לא נעימה. אז מה עושים? מנטרלים את החומצה. איך מנטרלים חומצה? עם בסיס. כלומר אם אתם לוקחים קצת חומר בסיסי, מערבבים אותו במים ושותים אותו, אז הוא יאזן את החומצה ואתם תרגישו יותר טוב. זה פותר את המצב.</p>
                </div>
            </article>
            
            <article class="paragraph speaker-דורון פישלר">
                <div class="paragraph-meta">
                    <span class="speaker-name">דורון פישלר</span>
                    <span class="timestamp">14:38</span>
                </div>
                <div class="content">
                    <p>אבל, אם אתם עושים את זה, אז מבין כל החומרים האלה שקוראים להם סודה משהו, הם כולם בסיסיים, אבל סודה קאוסטית למשל, זה דבר שממש ממש לא מומלץ לשתות. אל תעשו את זה. בגדול, חומרים שמשתמשים בהם לפתיחת סתימות בביוב זה לא דבר שאתם רוצים למזוג לגרון שלכם בעיקרון. גם סודה לכביסה זה לא דבר שאתם רוצים להכניס לגוף. אבל סודיום ביקרבונט אפשר. זה לא מזיק. זה לא רעיל. כלומר בכמויות סבירות, כן? אני לא אחראי למה שיקרה אם תבלעו חמישה קילו של זה, אבל בכמות סבירה זה סבבה. ולכן אפשר לשים את זה במים, לערבב ולשתות. וזה יפתור לכם את הצרבת בלי להרוג אתכם.</p>
                </div>
            </article>
            
            <article class="paragraph speaker-דורון פישלר">
                <div class="paragraph-meta">
                    <span class="speaker-name">דורון פישלר</span>
                    <span class="timestamp">15:30</span>
                </div>
                <div class="content">
                    <p>אבל חשוב לשים לב כי אלה חומרים שהשמות שלהם נשמעים מאוד מאוד דומה. סודיום קרבונט - אל תשתו את זה. סודיום ביקרבונט - זה בסדר, אפשר לשתות. אז מן הסתם כדי להבדיל יותר בקלות מה מביניהם הוא זה שאפשר לשתות ומה לא, החומרים האלה קיבלו את השמות 'סודה לכביסה' ו'סודה לשתייה'. שזה הגיוני. אם כי... לשתות את הסודה לשתייה זה אפשרי, כן, אבל זה לא השימוש הכי נפוץ בה. חוץ מלרפא צרבת, יש הרבה דברים אחרים שאפשר לעשות עם החומר הזה והם הרבה יותר נפוצים ואפשר לראות את זה בשמות שהיא מקבלת בשפות אחרות. כי בשפות אחרות לא קוראים לה סודה לשתייה. באנגלית קוראים לה Baking Soda, כלומר סודה לאפייה. בכמה שפות אחרות כמו יוונית והינדית קוראים לזה סודה לאכילה או סודה של אוכל. בבולגרית זה סודה ללחם. בפולנית זה סודת ניקוי.</p>
                </div>
            </article>
            
            <article class="paragraph speaker-דורון פישלר">
                <div class="paragraph-meta">
                    <span class="speaker-name">דורון פישלר</span>
                    <span class="timestamp">16:43</span>
                </div>
                <div class="content">
                    <p>וזה נכון, החומר הזה באמת יכול לעשות את כל הדברים האלה. אני לא יודע למה בעברית נדבקו דווקא לשתייה. אפשר להשתמש בסודיום ביקרבונט בתור חומר ניקוי. אפשר לנקות עם זה סירים. זה עובד. יש לזה שימושים באוכל, למשל להתפיח בצק. לעשות לחם. ויש לזה גם המון שימושים אחרים. האמת שאם אתם הולכים לפי כתבות טיפים לחיים, עצות, האקים וכאלה באינטרנט, אז קצת נשמע כאילו סודה לשתייה זה מין אבקת קסמים. אפשר לעשות איתה הכל. טוענים שאפשר להוציא איתה כתמים מבד, והיא עוזרת גם נגד כאב ראש, ואפשר לצחצח עם זה שיניים, והיא מנקה את עור הפנים, ואפשר להשתמש בזה במקום דאודורנט, וחוץ מזה זה יכול לשמש לרענון הפה, שחרור אף סתום, טיפוח פרחים, הרחקת חרקים, הרגעת עקיצות יתושים, דחיית נוזלים על שמשת הרכב, ריפוי סרטן ואם אתם עוצמים את העיניים חושבים מחשבות שמחות ומפזרים על עצמכם סודה לשתייה אתם יכולים לעוף!</p>
                </div>
            </article>
            
            <article class="paragraph speaker-דורון פישלר">
                <div class="paragraph-meta">
                    <span class="speaker-name">דורון פישלר</span>
                    <span class="timestamp">17:58</span>
                </div>
                <div class="content">
                    <p>אני לא בדקתי אישית את כל הטענות האלה. יש לי הרגשה שחלקן אולי נכונות, חלקן לא כל כך. אבל כן, זה קצת נשמע כאילו אין דבר שאי אפשר לעשות עם סודה לשתייה. חוץ מזה, השימוש העיקרי שאני מכיר לסודה לשתייה זה ניסויים מדעיים מגניבים לעשות עם הילדים. כמו הקטע הזה עם הכפפה. אתם מכירים, כן? לא? אוקיי, רק ליתר ביטחון.</p>
                </div>
            </article>
            
            <article class="paragraph speaker-דורון פישלר (דמות)">
                <div class="paragraph-meta">
                    <span class="speaker-name">דורון פישלר (דמות)</span>
                    <span class="timestamp">18:23</span>
                </div>
                <div class="content">
                    <p>שלום ילדים! אנחנו שוב בפינת הקסם המדעי. היום אנחנו נעשה קסם מדעי בבית באמצעות כפפת לטקס, וגם כוס, גומייה, חומץ וטיפ-טיפה סודה לשתייה. מה עושים? קודם כל נמזוג את החומץ לכוס. עכשיו ניקח קצת אבקת סודה לשתייה ונשפוך אותה אל תוך הכפפה, אל תוך האצבעות של הכפפה. שימו לב להחזיק את הכפפה כשהיא מופנית כלפי מטה. עכשיו, כשהאצבעות של הכפפה עדיין כלפי מטה, נלביש את הכפפה בזהירות על הכוס ונהדק עם גומייה. ואז נהפוך את הכפפה כך שהאצבעות יפנו כלפי מעלה וננער קצת כך שהסודה לשתייה תיפול אל תוך החומץ. רגע אחר כך אתם תגלו שהכפפה מתחילה להתנפח מעצמה! זה נראה כאילו יש בה יד! היא מתנפחת ומתנפחת ויכול להיות אפילו שהיא תתפוצץ! איך קרה הקסם הזה? למעשה ההסבר המדעי הוא שהסודה לשתייה, שהיא בסיס, הגיבה יחד עם החומץ שהוא חומצה, וביחד הם יצרו גז בשם פחמן דו חמצני בלה בלה בלה בלה בלה בלה בלה... כי בקטע הזה כבר אף אחד לא מקשיב אף פעם. בלה בלה בלה בלה בלה ילדים. ניפגש בשבלה בלה בלה!</p>
                </div>
            </article>
            
            <article class="paragraph speaker-דורון פישלר">
                <div class="paragraph-meta">
                    <span class="speaker-name">דורון פישלר</span>
                    <span class="timestamp">20:03</span>
                </div>
                <div class="content">
                    <p>זה לדעתי הדבר הכי חשוב שאפשר לעשות עם סודיום ביקרבונט ולדעתי היה צריך לקרוא לחומר הזה 'סודה לעשיית הדבר המגניב הזה עם הכפפה והחומץ', אבל לא רצו כי זה היה קצת ארוך מדי אז התפשרו על סודה לשתייה. עכשיו, מה בנוגע לסודה? כלומר סודה ששותים. לא סודה לשתייה. אתם רואים אמרתי לכם שזה מטומטם. סודה זה מים מוגזים. זה מים עם פחמן דו חמצני. למה להכניס פחמן דו חמצני למים? כי זה כיף. זה לא באמת משנה שום דבר בערך התזונתי של המים אבל זה עושה אותם קופצניים כאלה וזה נחמד. זה הכל. המים המוגזים הראשונים היו מים מוגזים טבעיים. יש מקרים שבהם יש מעיינות של מים מבעבעים לבד. ההרכב הכימי של הסלעים גרם לזה שהמים בהם כוללים פחמן דו חמצני ועוד לפני מאות שנים הם נחשבו למים מעניינים. אנשים חשבו שזה מאוד בריא. אנשים נסעו לשם במיוחד כדי לשתות את המים האלה כדי להבריא ממה שזה לא יהיה. זה לא באמת יותר בריא ממים רגילים אבל ביחס לדברים אחרים שאנשים עשו לעצמם פעם כי הם חשבו שזה בריא זה באמת לא מזיק.</p>
                </div>
            </article>
            
            <article class="paragraph speaker-דורון פישלר">
                <div class="paragraph-meta">
                    <span class="speaker-name">דורון פישלר</span>
                    <span class="timestamp">21:26</span>
                </div>
                <div class="content">
                    <p>יש גם משקאות אחרים שבני אדם הכירו כבר המון זמן שבתהליך הייצור שלהם נוצרות בועות, כמו בירה או שמפניה. לאורך המאה ה-18 היו כמה אנשים בכמה מקומות בלי קשר אחד לשני שכל אחד מהם גילה בנפרד שבתנאים מסוימים אפשר לחבר ביניהם, זאת אומרת לקחת מים רגילים ולעשות שהם יבעבעו כמו שמפניה בלי להכניס לתוכם יין. כלומר להכניס אליהם באופן מלאכותי את הפחמן הדו חמצני. כך שלא יצטרך לנסוע במיוחד למעיין באיטליה כדי ליהנות ממים עם בועות. אבל כמו במקרים אחרים זה לא כל כך משנה מי שמגלה את זה, מה שמשנה זה מי היה הראשון שעשה מזה כסף. והראשון שעשה מזה כסף היה בחור שוויצרי שקראו לו יוהאן יעקב שוופֶּה שהיה יצרן שעונים ומדען חובב וחוץ מזה הוא הקים מפעל שייצר בקבוקים של מים עם בועות ומכר אותם. לחברה שלו קראו באופן מאוד מקורי 'החברה של שוופה' או כמו שהבריטים ביטאו את זה - שוֶופּס (Schweppes). זה היה שתבינו ב-1783. והיום משהו כמו 240 שנה מאוחר יותר אנשים עדיין שותים מים עם בועות מבקבוקים שכתוב עליהם שוופס. זה מפתיע כמה שהשמות האלה שורדים הרבה זמן לפעמים.</p>
                </div>
            </article>
            
            <article class="paragraph speaker-דורון פישלר">
                <div class="paragraph-meta">
                    <span class="speaker-name">דורון פישלר</span>
                    <span class="timestamp">23:01</span>
                </div>
                <div class="content">
                    <p>זה מפתיע בעיקר משום שזה לא שלשוופס יש איזו נוסחה סודית ליצירת מים עם בועות. הם לא היחידים שיודעים לעשות את זה, כל אחד יכול לעשות את זה ויש הרבה מאוד חברות אחרות שמשווקות את זה. אתם יכולים אפילו לקנות מכשיר שעושה לכם טסססססססס לתוך המים בבית לעשות לעצמכם מים מוגזים. ועדיין שוופס שם. שוופס לא קראו למים שלהם סודה. אני מניח שהם קראו להם מים מוגזים או מים עם בועות. אבל לא הרבה זמן אחרי שהם התחילו לשווק את המים המוגזים שלהם, אז חברה אחרת שהתחילה לייצר גם מים כאלה התחילה לקרוא להם בשם Soda Water, מי סודה. למה? כי התהליך הזה של גיזוז המים, של להוסיף להם את הפחמן הדו חמצני זה גם הופך את המים לטיפ טיפה חומציים. כלומר זה לכאורה נותן להם טעם חמצמץ. אז כדי לבטל את זה, להחזיר למים את הטעם של מים, צריך לנטרל את החומציות. אז מה עושים? מה שעושים כדי לנטרל חומציות - כלומר מוסיפים להם טיפ טיפה סודה לשתייה.</p>
                </div>
            </article>
            
            <article class="paragraph speaker-דורון פישלר">
                <div class="paragraph-meta">
                    <span class="speaker-name">דורון פישלר</span>
                    <span class="timestamp">24:14</span>
                </div>
                <div class="content">
                    <p>אז הם שיווקו מים עם בועות עם קצת סודיום ביקרבונט בפנים. שיהיה ברור, הסודיום ביקרבונט זה לא מה שנותן למים את הבועות, זה הפחמן הדו חמצני שהוא הבועות. זה אפילו לא הכרחי להוסיף את הסודה ולא תמיד עושים את זה. היום כשאתם מסתכלים על רשימת הרכיבים על בקבוק של סודה מתוצרת שוופס הרשימה הזאת מאוד קצרה. היא כוללת מים, פחמן דו חמצני וסודיום ביקרבונט. זה הכל. סודה במותג של קינלי גם. זה כולל כמות מסוימת של סודה לשתייה. אבל בסודה של טמפו נגיד אין את זה. אין שם סודה בסודה. רשימת הרכיבים שלה כוללת מים, פחמן דו חמצני וזהו! שום דבר אחר. וגם במים מינרלים מבעבעים של סן בנדטו, שזה תכלס סודה, גם שם יש מים, פחמן דו חמצני וזה הכל. וזה בסדר, זה עניין של העדפה אישית. יש אנשים שמעדיפים את זה ככה. כלומר גם סודה בלי סודה היא סודה. אבל השם שהשתרש כבר לאורך יותר מ-200 שנה למים מוגזים ולא משנה מה יש או אין בהם הוא 'מי סודה' שאחר כך קוצר לפשוט 'סודה'. למרות שלפעמים אין בהם בכלל סודה.</p>
                </div>
            </article>
            
            <article class="paragraph speaker-דורון פישלר">
                <div class="paragraph-meta">
                    <span class="speaker-name">דורון פישלר</span>
                    <span class="timestamp">25:32</span>
                </div>
                <div class="content">
                    <p>גם זה דרך אגב משתנה ממקום למקום. בארצות הברית המילה סודה היום מתייחסת לא למים עם גז אלא למשקאות מוגזים בכלל. כלומר קולה, פפסי, ספרייט, ווטאבר, מבחינת האמריקאים כולם סוגים של סודה. מה שגורם לכל ישראלי לרגע או שניים של בלבול בפעם הראשונה שאנחנו נתקלים בביטוי Diet Soda. דאייט סודה? באמת? כאילו כמה קלוריות אתם חושבים שיש במים המוגזים שלכם? אז מה התשובה? סודה לשתייה היא חומר שאפשר לעשות איתו הרבה מאוד דברים כולל לשים במים ולשתות אותו והיא נקראת ככה כדי להבדיל בינה לבין סודה אחרת שלא כדאי לשתות. סודה ששותים היא דבר שלפעמים אין לו שום קשר לסודה. זאת התשובה.</p>
                </div>
            </article>
            
            <article class="paragraph speaker-דורון פישלר">
                <div class="paragraph-meta">
                    <span class="speaker-name">דורון פישלר</span>
                    <span class="timestamp">26:30</span>
                </div>
                <div class="content">
                    <p>אבל זה לא מספיק. בואו נעצור את המוזיקה שנייה. די. כאילו במקרה הזה זה לא מספיק. גם אחרי שאני יודע את התשובה זה לא הופך את הביטוי 'סודה לשתייה' לפחות מטופש. כלומר כן, בסדר, יש סיבות היסטוריות שבגללן קוראים לזה ככה. אוקיי. זה עדיין שם אידיוטי. רק בגלל שזאת המסורת זו לא סיבה להמשיך עם זה. אם אני דורון הייתי נולד עם השם דורון אני דבילי ותובי. עכשיו נכון, גם זה הגיע מאיזשהו מקום. זאת מסורת. אני נצר למשפחת אני דבילי ותובי הגאה. למעשה מקור השם אני דבילי ותובי הוא בסוקוביץ' שהמשמעות שלו שם היא בעל הריח הנעים. אני למעשה נכדו של הרב שמעון אני דבילי ותובי שהיה מראשי קהילת העיר גרוע בו בואו נלך למקום אחר יה. אז גם אם כל זה נכון, עדיין אני דבילי ותובי הוא שם גרוע ועדיין הייתי רוצה לשנות אותו. אז אין סיבה שנישאר עם מילה כל כך מטומטמת. זה מטופש! תפסיקו עם זה. בואו ניתן לסודה לשתייה פשוט שם אחר. בואו נקרא לה מעכשיו 'סודה שוודית'. היא שוודית? לא! אבל למי אכפת? בואו נקרא למשהו יותר טוב. סודת לייזר. סודה קוונטית. אוקיי? זה קשור למציאות? לא. אבל זה עדיין פחות מטומטם מלקרוא לסודה שלא שותים סודה לשתייה. זאת התשובה.</p>
                </div>
            </article>
            
            <article class="paragraph speaker-דורון פישלר">
                <div class="paragraph-meta">
                    <span class="speaker-name">דורון פישלר</span>
                    <span class="timestamp">28:27</span>
                </div>
                <div class="content">
                    <p>עכשיו הפסקה קטנה ואחריה אני אענה על עוד שאלה שאנשים שאלו אותי על סודה.</p>
                </div>
            </article>
            
            <article class="paragraph speaker-רן לוי">
                <div class="paragraph-meta">
                    <span class="speaker-name">רן לוי</span>
                    <span class="timestamp">28:35</span>
                </div>
                <div class="content">
                    <p>היי, כפי שאתם אולי כבר יודעים לפני עושים היסטוריה הייתי מהנדס, והאמת נהניתי מכל רגע. הרגשתי שקיבלתי הזדמנות לעזור לאנשים באמצעות הטכנולוגיה. עמותת תפוח היא עמותה שמעניקה לאנשים את אותה הזדמנות להיכנס לעולם ההייטק. עמותת תפוח הכשירה במסגרת בוט-קמפ ייחודי עשרות מתכנתים ומתכנתות בתחומים מגוונים, מג'אווה-סקריפט ועד ריאקט ונוד-ג'יי-אס. כעת מחפשת העמותה חברות שיארחו את בוגרי התוכנית הרעבים ועתיר המוטיבציה לשמונה שבועות של עבודה מעשית כחלק מתוכנית ההכשרה. לחצו על הבאנר של עמותת תפוח באתר רשת עושים היסטוריה או חפשו את עמותת תפוח בפייסבוק ושלחו פרטים עוד היום. עמותת תפוח - נותנת משמעות לעבודה.</p>
                </div>
            </article>
            
            <article class="paragraph speaker-דורון פישלר">
                <div class="paragraph-meta">
                    <span class="speaker-name">דורון פישלר</span>
                    <span class="timestamp">29:35</span>
                </div>
                <div class="content">
                    <p>היי, חזרתי. נרגעתי קצת. יש עוד שאלה בקשר לסודה שקיבלתי יותר מפעם אחת. וזאת שאלה קשה וזאת שאלה שלא מצאתי לה פתרון ברור וחד משמעי. יש לי אבל ניחוש בקשר לזה. השאלה היא כזאת. איציק כתב: למה מבוגרים אוהבים סודה? וסתיו שאלו: למה אנשים מגיל מסוים מתחילים לאהוב סודה? ואם שאלתם את עצמכם באיזה גיל מדובר, אז אלה כתבה: למה בגיל 24 סודה הייתה לי ממש מגעילה אבל בגיל 25 אני לא יכולה להפסיק לשתות את זה? אז מתברר שהגיל שבו הופכים לזקנים ואוהבים סודה הוא 25. חשבתי שיותר מבוגר. אז הרעיון שזקנים אוהבים סודה - אוקיי, סליחה נעשה את זה מנומס יותר, מבוגרים אוהבים סודה - זה מהדברים האלה שנשמעים מופרך אבל גם זה לפחות במידה מסוימת זה בדוק. כלומר נעשה מחקר סטטיסטי בצרפת שמראה שהעדפה למים מוגזים עולה עם הגיל. זה אשכרה נכון.</p>
                </div>
            </article>
            
            <article class="paragraph speaker-דורון פישלר">
                <div class="paragraph-meta">
                    <span class="speaker-name">דורון פישלר</span>
                    <span class="timestamp">31:00</span>
                </div>
                <div class="content">
                    <p>ומה שהכי מוזר זה שגם אני עברתי את אותו תהליך בדיוק. אני שותה סודה! אבל פעם אני לא שתיתי את זה בכלל. פעם הייתי שותה קולה. הרבה. צריכת הנוזלים העיקרית שלי במשך היום הייתה קולה. זה לא בריא. אני לא ממליץ על זה. אבל זה מה שעשיתי. עכשיו באיזשהו שלב אני הכרתי בזה שיכול להיות שלי ברגע זה זה ממש לא אכפת, אבל אני די הורס בזה את השיניים של עצמי בעתיד. ומפחד שאני של העתיד ימציא מכונת זמן ויחזור לעבר אלי ויפרק אותי במכות על זה ששתיתי קולה בלי חשבון על חשבונו, אז עברתי לגרסאות של דאייט וזירו וכאלה דברים שזה דומה לקולה, זה עדיין מתוק, אבל זה בלי הסוכר. וזה מה ששתיתי כמה זמן אבל באיזשהו שלב אני שמתי לב שגם את המתוק הזה אני לא ממש צריך אותו. כלומר אני לא באמת שותה קולה בשביל הטעם של הקולה. אני לא הולך עכשיו להתחיל לשתות רק מים, כי זה משעמם נורא. אבל כל עוד יש את הטקסטורה, את המעניין בפה, אז לא כל כך אכפת לי אם יש לי את הטעם של הקולה או לא. אז נשארתי עם סודה. שזו האפשרות הכי בריאה ביניהם, זה בייסיקלי מים. אבל זה יותר מעניין ממים. הלשון שלי בכל זאת מרגישה שהיא עושה משהו בזמן שאני שותה.</p>
                </div>
            </article>
            
            <article class="paragraph speaker-דורון פישלר">
                <div class="paragraph-meta">
                    <span class="speaker-name">דורון פישלר</span>
                    <span class="timestamp">32:45</span>
                </div>
                <div class="content">
                    <p>זהו. עכשיו התיאוריה שלי, וזה לא משהו שפורסם בכתב עת מדעי או משהו, זה רק הניחוש שלי, היא שזה פחות או יותר מה שקורה לכולם. כלומר אנשים פחות רוצים מתוק ככל שהם מתבגרים. ילדים אוהבים מתוק יותר מכולם, יותר ממבוגרים. בשביל ילדים אין דבר כזה יותר מדי מתוק. מבוגרים אוהבים מתוק אבל עד גבול מסוים. כלומר באיזשהו שלב אם אני אוכל יותר מדי שוקולד אני ארגיש שאני הולך להקיא. אצל ילדים לא! הם יכולים לבלוע סוכר מהבוקר עד הערב, זה לא אכפת להם. אבל החיבה למתוק קצת יורדת עם הגיל. וזה דבר שכן נבדק דרך אגב. הרגישות למתיקות יורדת עם הגיל ואני מניח שהמודעות לזה שלאכול רק מתוק כל הזמן זה לא ממש מוצלח לבריאות - זה עולה עם הגיל.</p>
                </div>
            </article>
            
            <article class="paragraph speaker-דורון פישלר">
                <div class="paragraph-meta">
                    <span class="speaker-name">דורון פישלר</span>
                    <span class="timestamp">33:50</span>
                </div>
                <div class="content">
                    <p>אז אם מציעים לכם מיץ פטל או מים, ילדים כמעט תמיד יעדיפו מיץ פטל. ואחר כך בהתאם לגיל יעדיפו קולה ואחר כך בירה. אבל באיזשהו שלב יעדיפו להימנע מזה. אני חושב שאנשים מבוגרים ששותים סודה זה לא שלפני זה הם שתו רק מים ואז החליטו מתישהו להוסיף לזה את הגזים. לא. לפני זה הם שתו דברים אחרים. שתו קולה או וויסקי או בירה או כל אחד מהדברים שלו. הסודה לא מחליפה את המים, היא מחליפה דברים אחרים. כי שוב, זה נותן את ההרגשה שקורה לכם משהו מעניין בפה אבל בלי המתיקות או האלכוהול או דרכים אחרות להרוס לעצמכם את הבריאות. האם כל זה מוכח מדעית? לא! אני לא יכול להבטיח לכם שזה באמת נכון. זה פשוט ניחוש. זאת התשובה הכי טובה שיש לי לשאלה הזאת.</p>
                </div>
            </article>
            
            <article class="paragraph speaker-דורון פישלר">
                <div class="paragraph-meta">
                    <span class="speaker-name">דורון פישלר</span>
                    <span class="timestamp">34:35</span>
                </div>
                <div class="content">
                    <p>זה הכל! אם היה לכם מעניין הפרק הזה אז בטח תתעניינו בפרקים אחרים של הפודקאסט הזה שגם הם עוסקים בסוגים של אוכל ולמה אנחנו קוראים לו כמו שאנחנו קוראים לו. הפרקים הם 'למה תרנגול הודו?' ו'האם קטשופ הוא לא באמת קטשופ?'. ובעניין סודה, אז במקרה ממש לא מזמן היה פרק אחר שקשור באופן שונה לסודה, הפרק 'זה בא מהאגדה'. אז אולי מומלץ בתור פרק המשך. את כל הפרקים האלה ואת כל שאר הפרקים של 'התשובה' אתם יכולים למצוא באתר osimhistoria.com/theanswer. שם אתם יכולים למצוא גם לינק לטופס שבו אתם יכולים לשלוח לי שאלות לפרקים הבאים. בבקשה תשלחו שאלות רק דרך שם ולא במקומות אחרים כי אני לא אצליח לעקוב אחרי כל דבר ששולחים לכל מקום. וכמובן את הפודקאסט אתם יכולים לשמוע גם בכל אפליקציית פודקאסטים אחרת ובספוטיפיי, איך שבא לכם.</p>
                </div>
            </article>
            
            <article class="paragraph speaker-דורון פישלר">
                <div class="paragraph-meta">
                    <span class="speaker-name">דורון פישלר</span>
                    <span class="timestamp">35:40</span>
                </div>
                <div class="content">
                    <p>עדכונים על פרקים חדשים והודעות על הרצאות שאני עושה אתם יכולים למצוא בעמוד הפייסבוק 'דורון פישלר נגד העולם'. עורך ומפיק - גיא בינון. ייעוץ ותמיכה מורלית - אביב שם טוב. סער סילבצקי - מאלפת פינגווינים. רן לוי - העורך הראשי. דני תימור - המנהל העסקי. אני דורון פישלר. האנשים שלא מפסיקים באמצע הקרדיטים אלא נשארים לשמוע ממש עד הסוף הם האנשים הכי טובים. יש! לפודקאסטים נוספים של רשת עושים היסטוריה ולהצטרפות לרשימת התפוצה של התוכנית בדואר האלקטרוני, בקרו ב-osimhistoria.com או הורידו את אפליקציית עושים היסטוריה מחנות האפליקציות של אנדרואיד.</p>
                </div>
            </article>
            
        </div>
        
    
        
    
        
    </div>

    <script>
        const audio = document.getElementById('audio-player');
        function seekTo(time) {
            audio.currentTime = time;
            audio.play();
        }
    </script>

        </main>

        <footer>
            <p>&copy;  כל הזכויות שמורות לבעלי הפודקאסט. שירות זה מתמלל לכבדי שמיעה ואינו בעל הזכויות על התוכן.</p>
        </footer>
    </div>
</body>
</html>