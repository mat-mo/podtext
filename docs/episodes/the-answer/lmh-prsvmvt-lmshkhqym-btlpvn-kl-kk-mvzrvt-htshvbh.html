<!DOCTYPE html>
<html lang="he" dir="rtl">
<head>
    <meta charset="UTF-8">
    <meta name="viewport" content="width=device-width, initial-scale=1.0">
    <title>למה פרסומות למשחקים בטלפון כל כך מוזרות? [התשובה] - פודטקסט</title>
    <link rel="stylesheet" href="../../styles.css">
    <script defer src="../../search.js"></script>
</head>
<body>
    <div class="container">
        <header class="site-header">
            <div class="logo">
                <a href="../../index.html">פודטקסט</a>
            </div>
            
            <div class="search-box">
                <input type="text" id="search-input" placeholder="חיפוש...">
                <div id="search-results" class="search-results hidden"></div>
            </div>

            <nav class="main-nav">
                <a href="../../index.html" class="nav-link">פרקים אחרונים</a>
                <a href="../../podcasts.html" class="nav-link">כל הפודקאסטים</a>
                <a href="../../rss.xml" class="rss-link" title="RSS">
                    <svg xmlns="http://www.w3.org/2000/svg" width="18" height="18" viewBox="0 0 24 24" fill="none" stroke="currentColor" stroke-width="2" stroke-linecap="round" stroke-linejoin="round"><path d="M4 11a9 9 0 0 1 9 9"></path><path d="M4 4a16 16 0 0 1 16 16"></path><circle cx="5" cy="19" r="1"></circle></svg>
                </a>
            </nav>
        </header>

        <main>
            
    <div class="episode-header">
        <h1>למה פרסומות למשחקים בטלפון כל כך מוזרות? [התשובה]</h1>
        <div class="meta-row">
            <span class="meta-date">פורסם ב: Mon, 19 Aug 2024 09:59:38 +0000</span>
            <a href="../../podcasts/the-answer.html" class="meta-feed">התשובה</a>
        </div>
    </div>

    <div class="player-container">
        <audio id="audio-player" controls>
            <source src="" type="audio/mpeg">
            Your browser does not support the audio element.
        </audio>
    </div>

    <div class="transcript-container" id="transcript">
        
            
        
            
        
            <article class="paragraph speaker-קריין">
                <div class="paragraph-meta">
                    <span class="speaker-name">קריין</span>
                    <span class="timestamp">00:00</span>
                </div>
                <div class="content">
                    <p>בכיתה א', יעל גילתה כוכב לכת חדש. אמיתי, כוכב לכת שלא היה מוכר עד אז מסביב לשמש אחרת. נמרוד בנה מכשיר שמתרגם את שפת העגבניות. ברצינות, הוא הקליט את הקולות שעגבניות עושות, הן עושות קולות, כדי לדעת את כמות המים המדויקת שהן צריכות. שניהם למדו במרכז מדעני העתיד, אבל לא עליהם אני רוצה לדבר עכשיו, אלא עליכם. אתם ספציפית, אתם שמאזינים עכשיו ולומדים בכיתה ז' או ח' או ט'. איזה מין אנשים אתם? איזה מין בני ובנות נוער מאזינים לפודקאסטים על מדע והיסטוריה וטכנולוגיה וכאלה דברים? אני מוכן לנחש - בני נוער סקרנים, כאלה שמתעניינים בדברים, כאלה שרוצים ללמוד דברים לא רק את מה שלומדים בבית ספר, ואולי מסתכלים על העולם קצת אחרת ואולי מחפשים אתגרים קצת יותר מעניינים. אז אם אי פעם הרגשתם שאתם קצת מחוץ למסגרת, זה הזמן להיכנס למסגרת שכן מתאימה לכם. קוראים לזה מרכז מדעני העתיד, שם יומרני אני יודע אבל צריך למכור את זה גם להורים שלכם. מה שזה אומר זה שאתם מגיעים למוסדות אקדמיים בארץ כדי ללמוד ברמה אקדמית כבר בזמן התיכון, לבצע מחקרים פורצי דרך, להשתלב במעבדות עם החוקרים הכי טובים בישראל ולהיות עם אנשים סקרנים כמוכם, כי לשנות את העולם זה כיף, אבל זה הרבה יותר כיף כשעושים את זה ביחד. ההרשמה היא לתלמידות ותלמידים בכיתות ז' עד ט' והיא פתוחה עכשיו. אז אם זה אתם, אם הפרסומת הזאת דיברה עליכם, תחפשו ברשת מרכז מדעני העתיד, ואם זה לא אתם אז סליחה שהפרעתי. התוכניות הן מיזם משותף של מרכז מדעני העתיד ומשרד החינוך.</p>
                </div>
            </article>
            
            <article class="paragraph speaker-דורון פישלר">
                <div class="paragraph-meta">
                    <span class="speaker-name">דורון פישלר</span>
                    <span class="timestamp">02:00</span>
                </div>
                <div class="content">
                    <p>היי, זאת התשובה, אני דורון. אתם שואלים שאלות, אני עונה. הנה כמה שאלות שקיבלתי. קליטי שאל: למה בפרסומות למשחקים בטלפון מי שמשחק תמיד ממש גרוע וטיפש? ארי שאל: איך משחקים חינמיים ללא פרסומות מרוויחים? ומישהו ששיחק בכל משחקי הסקאם בערך שאל: למה פרסומות סקאם עובדות עלינו? כלומר, למה בני אדם רוצים לשחק במשחק אם הם ראו מישהו משחק בו ועושה פתרון כמעט מושלם אבל בדבר הפשוט ביותר הוא נפסל? למה זה קורה ואיך האדם הקדמון נעזר בזה? אני לא בטוח שהאדם הקדמון שיחק משחקים לטלפון. זיו שאל: למה בכל המשחקים בחינם בטלפון יש פרסומות למשחקים שנראים כאילו הם נוצרו באותו מנוע גרפי זול, שיש להם בדיוק אותה מכניקה, ובכל המשחקים האלה יש פרסומות לבדיוק אותם משחקים וכן הלאה? מי בדיוק משלם על כל הפרסומות האלה, מי יוצר את כל המשחקים האלה ומה בדיוק יוצא לו מזה?</p>
                </div>
            </article>
            
            <article class="paragraph speaker-דורון פישלר">
                <div class="paragraph-meta">
                    <span class="speaker-name">דורון פישלר</span>
                    <span class="timestamp">03:00</span>
                </div>
                <div class="content">
                    <p>אוקיי, כל אלה הם שאלות טובות על העולם המוזר של משחקים לטלפון ועוד יותר מזה - של פרסומות למשחקים בטלפון. ואלה שאלות טובות, אבל אני רוצה להוסיף עוד אחת, כי יש דבר אחד שאותי אישית מאוד סיקרן בנושא הזה. אני לא יודע בקשר אליכם, אבל אני מקבל הרבה פרסומות למשחק שקוראים לו Hero Wars. וזאת לא אותה פרסומת מיליון פעם, זה כל פעם משהו אחר. זה כל פעם פרסומת אחרת, אבל מה שמשותף לפרסומות האלה זה שהן בלתי שפויות. אני רציני, זה פשוט נראה כמו הזיה של מישהו. אני אתאר לכם את העלילה, את מה שקורה בפרסומת אחת מביניהן. אז ככה, מה שרואים שם, הגיבור של המשחק או האיש לא יודע, הוא נמצא בחדר חשוך. הוא מדליק לפיד והוא רואה שם לרגע אישה במה שנראה כמו רגע רומנטי עם סוס. ואז הלפיד נכבה. אז הוא מדליק אותו עוד פעם, ואז האישה והסוס עדיין שם אבל עכשיו הם נורמליים, כאילו הם לא עושים שום דבר מיוחד. אז הוא קופץ דרך הקיר ומתברר שהוא היה במגדל מאוד גבוה כי הוא נופל המון המון זמן עד שהוא מצליח להיאחז בשמלה של אישה מצרית ענקית שעברה בסביבה אני מניח, והוא גם תולש לה יהלום כלשהו מהשמלה, אבל היא תופסת אותו וזורקת אותו והוא שוב נופל הרבה ואז הוא נופל על אישה ענקית אחרת שצפה בים. אבל אז קרס של חכה תופס אותו מאחורה וגורר אותו ומעיף אותו לתוך פסל דרקון. אז הוא עובר דרך המעי הגס של הדרקון, אני יודע, ונופל לתוך חדר עם מספרים. נכון זה נשמע כאילו אני מתאר חלום שחלמתי? וחלום לא נעים במיוחד. זאת אשכרה פרסומת. זה מה שקורה בפרסומת הזאת.</p>
                </div>
            </article>
            
            <article class="paragraph speaker-דורון פישלר">
                <div class="paragraph-meta">
                    <span class="speaker-name">דורון פישלר</span>
                    <span class="timestamp">05:25</span>
                </div>
                <div class="content">
                    <p>וזאת אחת מהמון המון המון פרסומות שהן כולן ביזאריות באופן הזה. כלומר, אותה דמות של גיבור מופיעה בהן וקורים לו דברים, קורים לו הרבה מאוד דברים שונים. אבל כל זה לא החלק הכי מוזר. החלק הכי מוזר זה ששום דבר מכל זה לא קשור למשחק. הדברים האלה לא קורים במשחק. אני הורדתי את המשחק הזה כדי לבדוק. הוא היה מאוד משעמם לטעמי, אבל כל הביזאריות הזאת זה פשוט לא קורה שם. הפרסומות האלה אבל, קודם כל יש הרבה מהן, אני לא יודע כמה. אני לא יודע להגיד כמה, היה ערוץ אחד ביוטיוב שניסה לאסוף את כל הפרסומות האלה למשחק הזה. הוא הפסיק להתעדכן לפני יותר משנה וכשהוא הפסיק היו שם 939 פרסומות שונות. ופחות או יותר כולן מופרעות. ומישהו צריך להפיק את כל הפרסומות האלה, נכון? כלומר, מי עושה, יש תסריטאי, יש מישהו שישב וכתב סצנה 2: האיש רואה אישה וסוס אז הוא קופץ דרך הקיר. מי כתב את זה? למה? בשלב הזה אני לא לגמרי בטוח, אולי יכול להיות שהם נתנו פשוט לאיזה AI לכתוב ולהנפיש את כל הדברים האלה כי ממילא אין שום דבר שם הגיוני.</p>
                </div>
            </article>
            
            <article class="paragraph speaker-דורון פישלר">
                <div class="paragraph-meta">
                    <span class="speaker-name">דורון פישלר</span>
                    <span class="timestamp">06:48</span>
                </div>
                <div class="content">
                    <p>מה שכן אני אני יכול להגיד שאלה הרבה פרסומות שונות אבל יש דברים שמשותפים להן והם קצת מטרידים. כלומר, אם הפרסומות האלה היו חלומות באמת של מישהו, עכשיו אני בלי להיות פסיכולוג מדופלם, הייתי אומר שיכול להיות שלבן אדם הזה יש בעיות, ספציפית בעיות עם נשים, משום שכל אישה בפרסומות האלה היא או ענקית או סוג של מפלצת או מלכודת או מנסה להרוג אותך. יש פה איזה עניין, יש פה משהו לא פתור הייתי אומר. זה ביזארי מאוד. אבל לא כל הפרסומות למשחקים הן הזיה. יש למשל פרסומת שאם אתם משחקים בסלולר במשחקים עם פרסומות אז בטח קיבלתם דברים בסגנון, זה קורה המון, זה פרסומת למשחק שנקרא Top War שזה מאלה שאתם רואים מין שביל ארוך ארוך ישר עם זומבים ממש שמתגלגלים לכיוונכם על חביות ודברים ואתם יורים בהם וצריכים לזוז מצד לצד כדי לחסל אותם לפני שהם מגיעים אליכם ולהחליף נשק וכאלה דברים. וזה אוקיי, זה נראה כמו משחק. בסדר, שום דבר בלתי שפוי לא קורה פה, זה מסוג הדברים שקורים במשחקים. המעניין פה שאם המשחק הזה נראה לכם מגניב ואתם השתכנעתם מהפרסומת ואתם מורידים את המשחק ומתקינים אותו ומשחקים בו, אתם הולכים לגלות שהוא לא המשחק הזה. כלומר, המשחק בפרסומת הוא לא המשחק שהורדתם. הוא לא דומה למשחק הזה. זה לא אותו הז'אנר של משחק. כלומר, אין את השביל הזה ואין את ה... אז מה שקורה זה שאתם אוקיי, אתם מגלים שזה לא המשחק שרציתם אז אתם מוחקים אותו. איך החברה שיצרה את המשחק הרוויחה מזה משהו? למה ליצור פרסומת למשחק שמראה לכם משחק אחר? משחק שלא באמת קיים אפילו? באיזה אופן משהו מזה הגיוני? ואלה לא הדוגמאות היחידות, יש המון, יש עוד, יש פרסומות למשחקים שהן או לא שפויות בכלל או פשוט לא קשורות למשחק שהן מפרסמות. מה קורה? מה קורה בעולם הזה של פרסומות למשחקים ולמה שום דבר שם לא מסתדר? זאת השאלה.</p>
                </div>
            </article>
            
            <article class="paragraph speaker-דורון פישלר">
                <div class="paragraph-meta">
                    <span class="speaker-name">דורון פישלר</span>
                    <span class="timestamp">08:52</span>
                </div>
                <div class="content">
                    <p>עכשיו, בעניין התשובה. הדברים שקורים בעולם הזה של פרסומות למובייל הם לדעתי אחת התופעות הכי מוזרות שקורות בעולם היום בכלל. זה אחת התוצאות הכי קיצוניות של מה שקורה כשאלגוריתמים פוגשים אנשים. עכשיו נראה אם אני יכול להביא לזה גם תשובה. תיכף.</p>
                </div>
            </article>
            
            <article class="paragraph speaker-דורון פישלר">
                <div class="paragraph-meta">
                    <span class="speaker-name">דורון פישלר</span>
                    <span class="timestamp">09:25</span>
                </div>
                <div class="content">
                    <p>כדי להבין איך הגענו לפרסומות הביזאריות האלה צריך לעבור כמה שלבים. שלב ראשון: איך משחקים מרוויחים כסף? אם אתם משחקים משחק זה אומר שמישהו השקיע בו. זה אומר שיש חברה עם מתכנתים ומעצבים ואנימטורים, הרבה אנשים, זה עולה הרבה כסף לפתח משחק, זה לוקח הרבה זמן והם עשו את זה כדי להרוויח. אז איך משחקים למובייל מרוויחים כסף? יש כמה דרכים להרוויח כסף ממשחקים. דרך אחת: יש משחקים שעובדים במודל כזה, תתרכזו כי זה מורכב. אתם משלמים כסף על המשחק ואז יש לכם את המשחק ואתם יכולים לשחק בו. זהו. כאילו זה היה ברור או שזה היה מסובך מדי? זה די פשוט עסק כזה, זה בערך אותו דבר כמו שקונים בננה או ספר או רוב הדברים. אבל זה לא תמיד ככה. זה ממש לא תמיד ככה, למעשה אני חושב שבמובייל משחקים כאלה הם מיעוט. זאת לא הדרך היחידה להרוויח כסף על משחקים. כי יש הרבה מאוד משחקים שהם חינם. אתם לא צריכים לשלם על שום דבר בשביל להוריד אותם. אז איך מרוויחים כסף על משחק שהוא חינם? גם כאן יש כמה דרכים. דרך אחת היא פרסומות. גם זה לא מאוד מקורי, אתם מקבלים משהו בחינם תמורת זה שאתם רואים פרסומות. ערוצי טלוויזיה עובדים ככה, במשחקים זה קצת מעצבן אבל זאת שיטה שעובדת. אתם משחקים דקה ורואים דקה וחצי של פרסומות. בדרך כלל פרסומות למשחקים אחרים. הרבה פעמים אותן פרסומות מוזרות שדיברתי עליהן. מה שבהחלט מעלה את השאלה אם משחקים בחינם עם פרסומות למשחקים בחינם שבהם יש פרסומות, איך זה לא פירמידה? מישהו בסופו של דבר צריך למכור משהו כדי שהשיטה הזאת תעבוד, נכון?</p>
                </div>
            </article>
            
            <article class="paragraph speaker-דורון פישלר">
                <div class="paragraph-meta">
                    <span class="speaker-name">דורון פישלר</span>
                    <span class="timestamp">11:35</span>
                </div>
                <div class="content">
                    <p>אז כן, ישנה השיטה האחרת. משחקים שהם בחינם ואין בהם פרסומות. אתם לא משלמים שום דבר על המשחק, רק מה? בתוך המשחק לפעמים אתם יכולים לקנות דברים. אתם לא חייבים אבל. אבל אתם יכולים. נתקלתם באויב שקשה במיוחד ואתם לא יודעים איך לעבור אותו, אתם יכולים לשדרג את הנשק תמורת 80 יהלומים כחולים. איך משיגים יהלומים כחולים? אפשר לקנות אותם. זה 100 בדולר. אפשר רק 80 כי אני צריך 80? לא. זה 100 בדולר. יש מבצע לזמן מוגבל רק לשעות הקרובות שבשני דולר אתם תקבלו 500 יהלומים כחולים, וואו משתלם, זה כדאי. כלומר, לא, זה לא. כלומר, זה שקיבלתם הצעה מתחת למחיר השוק שניצחתם את שאר היהלומים הכחולים זאת המצאה של המשחק, כן? זה פשוט נועד לתת לכם הרגשה שעשיתם עסק טוב. אבל אתם אתם יכולים לקנות אותם, אתם יכולים גם לא. אתם לא חייבים. לא רוצים לא צריך, אל תקנו, תמשיכו לשחק בחינם. למודל הזה קוראים Freemium, כלומר המשחק חינם, השדרוגים, הדברים האופציונליים, הפרמיום, זה עולה כסף.</p>
                </div>
            </article>
            
            <article class="paragraph speaker-דורון פישלר">
                <div class="paragraph-meta">
                    <span class="speaker-name">דורון פישלר</span>
                    <span class="timestamp">12:44</span>
                </div>
                <div class="content">
                    <p>והמודל הזה הוא חלק גדול מאוד מתעשיית המשחקים לטלפון. הרבה מהמשחקים הכי מצליחים, כלומר אלה שמכניסים הרבה משחקים שהם אימפריות ענקיות, הם משחקים חינם. אני מדבר על משחקים כמו Fortnite ו-Clash of Clans ו-Among Us ו-Brawl Stars, משחקים שאפילו אם אתם לא שיחקתם שום דבר כזה בחיים אבל אתם הורים לילדים, אתם שמעתם את השמות האלה. והם חינם. רוב האנשים שמשחקים אותם לא משלמים להם כסף אף פעם. יש בהם דברים שאפשר לשלם עליהם, אבל לא חייבים. וזה מספיק בשביל לעשות הרבה מאוד כסף לחברות שמייצרות את המשחקים האלה. וכמוהם יש הרבה, יש אלפי, אני לא יודע כמה משחקים כאלה יש, כולל משחקים שאתם לא שמעתם עליהם אף פעם אבל הם אימפריות ענקיות של מיליוני אנשים שמשחקים בהם. אישית אני קצת התמכרתי לפני כמה זמן ל-Marvel Snap. זה סוג של משחק קלפים עם הדמויות של מארוול ושיחקתי אותו די הרבה במשך כמה זמן עד שנמאס לי ואז הפסקתי. ובשום נקודה אני לא שילמתי על שום דבר במשחק. יש במשחק שדרוגים שאפשר לקנות בכסף, אני פשוט לא עשיתי את זה. ואף אחד לא בא אליי בטענות, הכל בסדר. ב-Among Us או Fortnite אתם יכולים לקנות בכסף סקינים או קישוטים, כלומר אתם יכולים לקנות משהו שיגרום לדמות שלכם במשחק להיראות אחרת, ללבוש סומבררו או להיראות כמו גרוט. זה לא משנה שום דבר במשחק, כלומר אתם עדיין תנצחו או תפסידו לפי מה שתעשו ולא לפי מה שאתם לובשים. אז למה לקנות את זה? מאותה סיבה שקונים תלבושת חדשה בעולם האמיתי - כדי להיראות טוב, כי זה מגניב, כי זה סמל סטטוס, זה קישוט שאתם יכולים לשלם עליו. והרוב הגדול של האנשים שמשחקים במשחקים האלה אף פעם לא יקנו דברים כאלה. אבל המעט שכן גורם למשחק להרוויח.</p>
                </div>
            </article>
            
            <article class="paragraph speaker-דורון פישלר">
                <div class="paragraph-meta">
                    <span class="speaker-name">דורון פישלר</span>
                    <span class="timestamp">14:42</span>
                </div>
                <div class="content">
                    <p>וישנם משחקים שבהם זה כן משפיע על המשחק מה אתם קונים. נגיד אתם בונים את הבסיס שלכם ויש לכם חומה, יש לכם מגדל ואתם משדרגים את המגדל לדרגה 2 ויש לכם בית חרושת שמייצר טנקים אבל זה לוקח זמן. זה ייקח 9 שעות עכשיו עד שהטנק יהיה מוכן, בינתיים לא קורה כלום. עכשיו אתם יכולים אם אתם רוצים לזרז את הבנייה של הטנק ולקבל אותו מיד עכשיו תמורת שלושה שוונקלים, שזה כמו שקלים אבל במשחק. איך משיגים שלושה שוונקלים? אתם יכולים לקנות אותם. עשרה בדולר. אפשר לקנות רק שלושה? לא. אפשר עשרה בדולר. וזה מצוין כי ככה אתם יכולים שלוש פעמים לזרז את הבנייה של טנק ועוד יישאר לכם שוונקל אחד שלא יהיה לכם שום דבר לעשות איתו ולכן אתם אולי תרצו לקנות עוד חבילה של שוונקלים כדי שיהיה לכם על לעשות עם זה. או במקרים אחרים יש כל כך הרבה כאלה דברים של קלפים שאתם אתם משחקים משחק קלפים וירטואלי שבו אם אתם מנצחים אתם מקבלים פרס חבילה חדשה של חמישה קלפים אקראיים שהם בדרך כלל ג'אנק. אבל לפעמים קורה שאתם מוצאים קלף נדיר וחזק. ואם אין לכם סבלנות ויש לכם כסף אז אתם יכולים לקנות חבילות כאלה של קלפים אקראיים שבהם קיים סיכוי שיהיה הקלף הנדיר שאתם מחפשים כך שבסופו של דבר אתם כנראה תשקיעו הרבה יותר בלחפש את הקלף המסוים הזה. ויש עוד, כאילו יש כל מיני שיטות להציע לכם לקנות דברים במשחקים.</p>
                </div>
            </article>
            
            <article class="paragraph speaker-דורון פישלר">
                <div class="paragraph-meta">
                    <span class="speaker-name">דורון פישלר</span>
                    <span class="timestamp">16:15</span>
                </div>
                <div class="content">
                    <p>עכשיו אנשים בדרך כלל לא נכנסים למשחק ומיד קונים דברים. משחקים שבנויים חכם בנויים ככה שתשחקו בהם חינם הרבה זמן בלי לקנות שום דבר, מספיק בשביל להבין את המשחק ולהיכנס אליו ולהתמכר אליו ואז אתם נתקעים וזה מעצבן ועוד 9 שעות לחכות ובדיוק קופצת ההודעה הזאת שאולי רק היום יש מבצע על שוונקלים אז אולי זה ישכנע אתכם בכל זאת להשקיע שקל. ואחרי שהשקעתם את השקל הראשון אז אולי תשקיעו עוד. זה לא הרבה כסף בדרך כלל, זה סכומים קטנים. זה לא שאתם פותחים קופת חיסכון בשביל זה. אז אתם קונים קצת. אולי. יש מבחר עצום של אסטרטגיות נאלחות יותר או פחות של איך לגרום לאנשים להוציא כסף במשחק ואז איך לגרום להם להוציא יותר כסף. ואנשים שקונים בדרך כלל לא מרגישים שהם בזבזו משהו, הם שילמו קצת והתקדמו, זה מספק. עכשיו זה נכון שהקצתים האלה בהחלט יכולים להצטבר ולהפוך לסכומים גדולים מאוד אבל זה לא שזה קורה תמיד. תראו, לפעמים מציגים את חברות המשחקים בתור שטן שכל מה שהוא רוצה זה לתפוס ילדים תמימים ולפשוט מהם את כל החסכונות של ההורים שלהם. כלומר כן, הם מנסים להוציא מאנשים כסף אבל זאת לא מלכודת שאי אפשר לברוח ממנה כי סטטיסטית יש רק חלק קטן מאוד מהאנשים ששייכים לקבוצה שאשכרה ישלמו כסף והרבה כסף על משחק. אבל החלק הקטן הזה, האחוז הקטן של האנשים שהאישיות שלהם היא כזאת שכשם התחילו משחק הם יהיו מוכנים לשלם כדי להתקדם בו, זה מה שחברות המשחקים מחפשות. אלה אחוזים זעומים מבין כל השחקנים, כמה בדיוק יש כל מיני מספרים שנזרקים שזה אחוז אחד מבין כל השחקנים שבעצם מביא 80% מההכנסות שלו או שזה 2% ו-60% מההכנסות, כמה בדיוק אני לא יודע וזה משתנה ממשחק למשחק מן הסתם והחברות לא מנדבות תמיד את הנתונים האלה, אבל בכל מקרה זה מעט מאוד אנשים שאחראים לחלק גדול מאוד מהכסף שיוצא אי פעם במשחק הזה. לאנשים האלה יש כינוי בתעשיית המשחקים, קוראים לזה לווייתנים, Whales. ואפשר להגיד שכל התעשייה הזאת של המשחקים בחינם היא כולה תעשייה של ציד לווייתנים. הלקוח האידיאלי של משחק הוא לא ילד, הוא איש עשיר שלא אכפת לו להשקיע הרבה במשחק כדי לנצח. אנשים ש... נכון לפעמים אתם מסתכלים על חנויות כאלה בתוך משחקים ויש שם אפשרות של 50,000 יהלומים כחולים או 700 חבילות של קלפים ב-1,000 שקל? ואתם כזה אוקיי מי יקנה את זה אי פעם? הם אלה שקונים את זה. זה אנשים עשירים שאוהבים את המשחק ולא אכפת להם לזרוק 1,000 שקל על המשחק כל יום אפילו. הם נדירים, אבל הם קיימים והם אלה שמחזיקים את המשחק בחיים בעצם. כלומר מבחינה כלכלית כל מה שהמשחק עושה זה לחבר בין לווייתנים לבין חברת המשחקים כדי להזרים כסף מצד אחד לצד השני. זה שמיליוני אנשים בדרך שיחקו במשחק ונהנו ממנו או לא נהנו ממנו זאת תופעת לוואי, זה שולי.</p>
                </div>
            </article>
            
            <article class="paragraph speaker-דורון פישלר">
                <div class="paragraph-meta">
                    <span class="speaker-name">דורון פישלר</span>
                    <span class="timestamp">19:48</span>
                </div>
                <div class="content">
                    <p>מכיוון שרק חלק קטן מהאנשים שמשחקים במשחק באמת מכניסים לו כסף, אנחנו צריכים הרבה אנשים שישחקו בו בשביל להרוויח. אם מיליון אנשים ישחקו את המשחק, לא בטוח שזה מספיק כי שוב רק אחוז קטנטן מהם באמת ישלמו משהו. אם 100 מיליון אנשים הורידו את המשחק, אז כן, מאוד סביר שבתוך כל זה אנחנו נתפוס גם כמה לווייתנים שיהפכו את כל העסק לכדאי. אז משחקים חינמיים שרוצים להרוויח צריכים להיות גדולים. איך נהיים גדולים? אפשר לעשות משחק ממש טוב ומאוד ממכר שאנשים פשוט מספרים עליו אחד לשני, או אפשר לעשות משחק שהוא לא משחק טוב, שהוא משחק שחיק כמו Hero Wars, שאני לא חושב שפגשתי אי פעם בן אדם שמשחק את המשחק הזה אבל פרסומות לו אני רואה כל הזמן. לא להשקיע המון המון במשחק אלא להשקיע המון המון בפרסום, להציף את האינטרנט בפרסומות. זה יביא אנשים, עובדה. כי למשחק הזה באמת יש יותר מ-100 מיליון הורדות. הוא הגיע לכל זה מפרסום.</p>
                </div>
            </article>
            
            <article class="paragraph speaker-דורון פישלר">
                <div class="paragraph-meta">
                    <span class="speaker-name">דורון פישלר</span>
                    <span class="timestamp">21:05</span>
                </div>
                <div class="content">
                    <p>שלב שני: מה הקטע עם הפרסומות? כשאתם רואים פרסומת בטלוויזיה או שלט חוצות או פרסומת בעיתון או שומעים פרסומת בפודקאסט, אנשים תכננו אותה. אנשים חשבו מה קהל היעד, איך פונים אליו, מה המסרים שאנחנו רוצים להעביר, הם ישבו ועבדו והגו רעיונות ויצרו פרסומת ושילמו כסף בשביל להעלות אותה בכל מיני מקומות ומקווים שהיא תעבוד. אבל באינטרנט זה אחרת, כי באינטרנט אתם יכולים פשוט לזרוק ספגטי על הקיר ולראות מה נדבק, או במונח היותר מקצועי - אפשר לעשות AB testing. מה זה אומר? אם אתר חדשות נקרא לו מפרסם ידיעה, מפרסם אייטם ומתלבט בין שתי כותרות אפשריות שאפשר לשים על זה. אחת היא 'מרגש, האישה הזאת ראתה קיפוד וזה מה שקרה אחר כך', והשנייה היא 'מהי החיה החמודה שאותה האישה הזאת הצילה ממוות?'. איזה משתי הכותרות יותר טובה? איזה תביא יותר אנשים ללחוץ על הידיעה להיכנס לידיעה? אתם לא צריכים להחליט. אתם לא צריכים לחשוב, להתלבט ולהמר על אחת מהן ולקוות שהיא תהיה יותר טובה, לא. האתר יכול לעשות AB testing לכותרות. כלומר במשך חצי שעה, חצי מהאנשים שייכנסו לאתר יקבלו כותרת אחת וחצי יקבלו את הכותרת השנייה. ואז מסתכלים איזה משתי הכותרות עבדה טוב יותר, על איזו יותר אנשים הקליקו, ואז מפסיקים לפרסם את השנייה. פשוט נשארים עם מה שעובד. עכשיו למה הכותרת הזאת עבדה והשנייה לא? אנחנו לא יודעים. וזה גם לא אכפת לנו. אנחנו יודעים שזה עובד.</p>
                </div>
            </article>
            
            <article class="paragraph speaker-דורון פישלר">
                <div class="paragraph-meta">
                    <span class="speaker-name">דורון פישלר</span>
                    <span class="timestamp">22:47</span>
                </div>
                <div class="content">
                    <p>אז ככה בהחלט זה עובד בפרסומות למשחקים. לחברות משחקים יש מחלקת פרסום גדולה שהתפקיד שלה הוא ליצור לא שתיים, 16 אפשרויות לכל דבר. 16 פרסומות שונות. מיליוני אנשים רואים את הפרסומות האלה ואז בודקים איזו מביניהן עבדה הכי טוב, וזורקים את כל היתר. וככה אתם יכולים להגיע לידע לגבי מה עובד ומה לא גם אם אין לכם באמת מושג למה. למשל, כבר לפני הרבה שנים התברר שפרסומות שבהן רואים מישהו משחק את המשחק ונכשל או כמעט מצליח אבל אז נופל, הן עובדות טוב יותר, הן מביאות יותר הורדות של המשחק ממודעות שבהן מישהו מאוד מצליח במשחק. למה? אני יכול להמציא לזה הצדקות, כאילו זה בגלל שככה אני שרואה את הפרסומת אני אומר לעצמי שאני לא כזה גרוע, אני הייתי מצליח את זה יותר, אני רוצה להוכיח את עצמי ובגלל זה זה עובד. אוקיי, אולי זה נכון, אבל באותה מידה אני יכולתי להמציא תירוצים למה דווקא פרסומות שבהן אנשים מצליחים הן מצליחות. זה לא משנה. אנחנו לא צריכים לדעת למה זה עובד, אנחנו יודעים שזה עובד. שפסיכולוגים ישברו את הראש אחר כך למה.</p>
                </div>
            </article>
            
            <article class="paragraph speaker-דורון פישלר">
                <div class="paragraph-meta">
                    <span class="speaker-name">דורון פישלר</span>
                    <span class="timestamp">23:54</span>
                </div>
                <div class="content">
                    <p>אז בתעשיית המשחקים חינם שכל הקטע שלה זה לחטוף כמה שיותר אנשים לתוך התוכן שלהם, הם עושים בדיקות AB על הכל. על העיצוב, על האייקונים, על השמות, על הפרסומות, על כל דבר. הם מנסים כמה אפשרויות ולוקחים את מה שעובד. היה מקרה באחת מחברות המשחקים הישראליות שהם ניסו כל מיני אייקונים לאפליקציה של המשחק. שזה או תמונה סטנדרטית של הפרצוף של הדמות הראשית צועק כמו שפעם תמיד היה מין סתם, או משהו עם נשק או whatever, כל מיני דברים שונים. והיה מעצב אחד שמיאוש או מבדיחה או משהו פשוט לקח סקרינשוט של חתיכה מהמשחק שבה רואים חלק מחומה ודשא. וזהו, זה הכל. כלומר לא רואים שם דמויות אפילו, והכניס את זה בתור אחת מהאפשרויות. וזה עבד. כלומר משום מה האייקון הזה היה פופולרי יותר מהאחרים. אז השתמשו בו. וזה גם אפילו התחיל טרנד של אייקונים למשחקים שרואים בהם חלק מקיר וקרקע. למה זה עובד? אנחנו לא יודעים. אבל אנחנו יודעים שזה עובד.</p>
                </div>
            </article>
            
            <article class="paragraph speaker-דורון פישלר">
                <div class="paragraph-meta">
                    <span class="speaker-name">דורון פישלר</span>
                    <span class="timestamp">25:01</span>
                </div>
                <div class="content">
                    <p>עוד דבר שגילו זה שיש סוגים מסוימים של משחקים שעובדים טוב מאוד בפרסומות. כלומר הדבר הזה עם הכביש הארוך עם האויבים שמתגלגלים לעברך, אנשים לוחצים על זה. זה משכנע אנשים, זה עובד ולכן זה מה שיופיע בפרסומות. גם אם זה לא באמת המשחק שאתם מוכרים. אני יודע, זה נשמע מטופש אבל ככה זה עובד. בחיים האמיתיים אם היינו עושים משהו כזה... 'אבטיחים חינם! שלום, אני הבנתי שאתם מחלקים פה אבטיחים.' 'בבקשה, קיבלת מכונית. שלך, חינם.' 'המכונית הזאת היא אבטיח באיזשהו מובן?' 'לא, היא מכונית. אוקיי. בלי מיזוג אבל. אם אתה רוצה מיזוג במכונית אתה צריך לשלם אקסטרה.' 'אה כמה?' 'מאה שקל לחודש. אפשר לעשות באנדל עם התשלום על הגלגלים.' 'אין גלגלים?' 'יש גלגלים אבל הם בתשלום נוסף. כמה גלגלים אתה רוצה?' 'ארבעה.' 'ארבעה זו בחירה פופולרית. יש לנו עכשיו מבצע של הנחה אם אתה משלם על ארבעה גלגלים וגם את התשלום על ההגה והדלתות והרצפה.' 'צריך לשלם על הרצפה? רגע שנייה, באיזשהו שלב אני אקבל אבטיח?' 'למה אתה ממשיך לדבר על אבטיחים נודניק?' 'כי היה כתוב בשלט אבטיחים חינם.' 'נו היה כתוב ובאמת באת לפה, אז קח את המכונית שלך וסע לשלום. המפתחות בתשלום נוסף של 500 שקל לחודש.'</p>
                </div>
            </article>
            
            <article class="paragraph speaker-דורון פישלר">
                <div class="paragraph-meta">
                    <span class="speaker-name">דורון פישלר</span>
                    <span class="timestamp">26:26</span>
                </div>
                <div class="content">
                    <p>אוקיי, אז רגע איך זה חוקי? כי נכון יש קטע כזה של אמת בפרסום? שלשקר בפרסומת זה לא חוקי, איך הדברים האלה ממשיכים לרוץ אם הם פשוט משקרים ולא טובעים אותם? אז כן, תובעים אותם. ב-2020 איגוד הפרסום הבריטי אסר על פרסום של שתי פרסומות של חברה מסוימת Playrix. החברה הזאת היו לה שני משחקים מאוד פופולריים שגם הם הגיעו למאות מיליוני הורדות, שקוראים להם Homescapes ו-Gardenscapes, אני לא יודע מה ההבדל ביניהם. וגם הן היו מאוד ידועות בפרסומות שלהן. שיש מצב שגם אתם ראיתם אותן בזמנו. אלה פרסומות של משחק שהוא מין חידה כזאת של אתם רואים איש קרח עם שפם בחדר ויש מין מקלות שחוסמים חלקים ממנו וצריך להוציא אותם לפי הסדר הנכון. נגיד למטה יש נמר אז שולפים את המוט מלמעלה שמעליו יש מים שנופלים ומטביעים את הנמר, ואז צריך לפתוח את הזה בצד שמוציא את המים כדי שתוכל להיכנס ואם אתם עושים את זה בסדר הנכון אז אתם יכולים להגיע לאן שאתם צריכים להגיע. זאת מין חידת היגיון קלה כזאת. המשחק היה חיקוי של Candy Crush. כלומר אין שום קשר בין המשחק לבין הפרסומות למשחק. זה לא אותו משחק. אז רשות הפרסום הבריטית אסרה על הפרסומות האלה בטענה המאוד מוצדקת שהן מטעות. והחברה אמרה 'לא, החידות האלה כלולות במשחק'. זה נכון שזה לא כל המשחק אבל יש פעם ב-20 רמות של Candy Crush אתם מקבלים משחקון אחד כזה בסגנון תוציאו את המקלות בסדר הנכון. ובסך הכל יש עשרה כאלה במשחק. לא שיקרנו, זה קיים, זה שם. זה לא עזר. אז החברה נאלצה לעשות שינויים. הם לא שינו את הפרסומות, הם שינו את המשחק. כלומר הם עשו קצת יותר רמות של חידות כאלה שדומות לפרסומת ועשו שהן יהיו בתחילת המשחק. כלומר אתם מקבלים את זה מיד בהתחלה ואז אחרי חמש כאלה או משהו אתם עוברים ל-Candy Crush למה שהמשחק הזה באמת. כלומר עדיין הרוב המכריע של המשחק לא דומה לפרסומת אבל יש שם קטע שדומה לפרסומת, הם עשו את המינימום כדי שזה לא ייחשב שהם משקרים. היו ניסיונות אחרים להתמודד עם זה, פייסבוק הודיעה פעם שהיא אוסרת על פרסומות מטעות כאלה ואז לא אכפה את זה בכלל. קשה לאכוף את זה, כאילו מה זה שקר? זאת פרסומת שקרית כשאתם רואים פרסומת שהיא כזה... עננים, נמר, אישה, בושם. יש קשר? לא. בבושם אין באמת נמרים, אבל זה לא מטעה, זה מראה את רוח הדברים או משהו. חוץ מזה עכשיו באמת חברות בדרך כלל מקפידות שיהיה משהו במשחק שדומה לפרסומת, איזשהו מיני-משחקון או משהו שאתם מקבלים פעם בכמה רמות שכן נראה כמו הפרסומת כדי שאי אפשר יהיה להגיד שמשקרות לגמרי. אז הפרסומות האלה מאוד מטעות, לא משקרות. מה שמביא את השאלה הבאה: למה לטרוח לשקר בכלל? אם אתם יודעים שאנשים אוהבים את המשחקים האלה שמופיעים בפרסומות, למה לא פשוט לעשות את המשחקים האלה? אנשים רוצים אותם, עובדה. למה ההטעיה כשאפשר פשוט לעשות את המשחק שפרסמתם?</p>
                </div>
            </article>
            
            <article class="paragraph speaker-דורון פישלר">
                <div class="paragraph-meta">
                    <span class="speaker-name">דורון פישלר</span>
                    <span class="timestamp">30:01</span>
                </div>
                <div class="content">
                    <p>הבעיה היא שהמשחקים האלה לא טובים בלהוציא מאנשים כסף. משחקים עם חבילות של קלפים אקראיים שאפשר לקנות או בסיסים שצריך לחכות עד שייפתחו, דמויות שתמיד אפשר לשלם קצת כדי להעלות אותן לרמה הבאה - אלה משחקים שיש דרכים ברורות ובדוקות לגרום לאנשים, ללווייתנים, להוציא בהם הרבה כסף. המשחקים האלה שיורים בזומבים שרצים אליכם או פותרים חידות לא, הם פשוט לא כאלה טובים בלהוציא מאנשים כסף. עכשיו אגב יש הרבה משחקים מצוינים עם חידות אבל בדרך כלל זה במודל שאתם משלמים על המשחק, אתם לא מקבלים אותם בחינם. אז בפרסום אתם הולכים לראות את הסוג של משחקים שהכי טוב בלגרום לאנשים להקליק על פרסומת. במשחקים אתם תראו את סוג המשחקים שהכי טוב בלגרום לאנשים להוציא כסף. זה שזה לא אותו משחק? אלה החיים.</p>
                </div>
            </article>
            
            <article class="paragraph speaker-דורון פישלר">
                <div class="paragraph-meta">
                    <span class="speaker-name">דורון פישלר</span>
                    <span class="timestamp">31:01</span>
                </div>
                <div class="content">
                    <p>אוקיי, זה לא מסביר אבל עוד דבר - למה הפרסומות האלה הן כל כך מוזרות? שלב שלישי: למה הפרסומות כל כך מוזרות? אפשר דרך אגב לדלג על שלב שלישי תמורת 15 שוונקל. התשובה לזה היא שאני יכול להגדיר את זה במילה אחת - אבולוציה. אבולוציה היא תהליך שבו דברים משתנים והופכים ליותר משוכללים ויותר יעילים בגלל שינויים אקראיים. אף אחד לא מתכנן את זה, פשוט ככה זה מתקדם. יש הדמיות ממוחשבות מאוד חמודות כאלה שהן מדגימות איך אבולוציה עובדת. זה מתחיל עם יצור ממוחשב שנראה כמו מין בועה שמנסה ללכת, אבל הוא לא טוב בללכת. הוא די עומד במקום. אז עושים 100 עותקים שלו וכל אחד מהם משנים קצת. לאחד מהם רגל ימין שלו תהיה ארוכה יותר בשני סנטימטר ולאחד רגל ימין שלו תהיה קצרה בשני סנטימטר ולאחד רגל שמאל תהיה ארוכה בשני סנטימטר ולאחד רגל שמאל שלו תהיה מעוקמת בשתי מעלות ימינה ולאחד הטחול שלו יהיה באלכסון. כל אחד מהם הוא מוטציה קטנה מאוד. ואז עושים תחרות בין כל המוטציות האלה, ועדיין רובם יהיו ממש ממש גרועים. אבל מבין כולם יהיה אחד שיהיה הכי פחות גרוע מכולם. זה שהצליח לזוז עשרה סנטימטר מהמקום. אז אנחנו לוקחים אותו ואת כל האחרים זורקים לזבל. עכשיו אותו, את זה שהוא קצת פחות גרוע בלזוז, אנחנו משכפלים אותו 100 פעמים ועושים בהם שינויים אקראיים - קצת יותר ארוך, קצת יותר קצר, קצת יותר גמיש, קצת יותר קשיח, whatever. ושוב עושים תחרות ביניהם. מי שניצח לוקחים אותו, זורקים את כל היתר ועושים את זה עוד פעם. אחרי שעושים את זה מיליון פעמים, מה שתקבלו זה יצור שרץ ממש מהר. אף אחד לא תכנן את זה, כל השינויים נעשו במקרה. אנחנו לא תכננו איך הוא יזוז אבל אנחנו פשוט זרקנו את אלה שלא. עובדה, הוא זז. מה שצריך זה לבחור את האפשרות הטובה מבין האפשרויות הקיימות מיליון פעם.</p>
                </div>
            </article>
            
            <article class="paragraph speaker-דורון פישלר">
                <div class="paragraph-meta">
                    <span class="speaker-name">דורון פישלר</span>
                    <span class="timestamp">33:10</span>
                </div>
                <div class="content">
                    <p>אז תיקחו פרסומת של משחק. אתם בודקים כמה אפשרויות, אתם לוקחים את הטובה יותר מביניהן, זאת שעובדת. עכשיו אתם לוקחים את הפרסומת הזאת שעובדת, אתם יוצרים כמה גרסאות שלה ואתם לוקחים את הטובה יותר מביניהן. ואתם עושים את זה שוב ושוב ושוב ושוב. הפרסומת הולכת ומתפתחת כל הזמן וכל פעם היא הופכת ליעילה יותר במה שהיא עושה. מה שהיא עושה זה למשוך סוג מסוים של אנשים, אנשים שיש סיכוי שישלמו על המשחק, ללחוץ עליה. ואיכשהו מתברר שאחרי ההרצה המיליון, הדבר שעובד הכי טוב זה פרסומות ביזאריות עם עלילות עם כל מיני מפלצות וחסרי היגיון וקרסים וסוסים וכאלה דברים. למה זה עובד? אני לא יודע. החברה שעשתה את המשחק לא יודעת. האנשים שעשו את הפרסומת לא יודעים. אבל זה עובד. איכשהו. אתם יכולים להגיד 'מה זאת אומרת עובד? עליי זה לא עובד, זה לא עושה לי שום חשק לנסות את המשחק הזה.' אוקיי, סבבה. זה לא משנה. זה לא מיועד לכם. זה מיועד לסוג מסוים של אנשים ומסיבה כלשהי זה עובד עליהם. עובדה. העובדה שהחברה הזאת והמשחק הזה עדיין קיימים ועדיין יש להם הרבה מאוד תקציב בשביל לפרסם בכל העולם אומרת שמשום מה זה עובד.</p>
                </div>
            </article>
            
            <article class="paragraph speaker-דורון פישלר">
                <div class="paragraph-meta">
                    <span class="speaker-name">דורון פישלר</span>
                    <span class="timestamp">34:51</span>
                </div>
                <div class="content">
                    <p>אז מה עושים בקשר לכל זה? קודם כל זה רלוונטי בעיקר להורים לילדים - לא לתת לילדים אף פעם לשחק על מכשיר שיש בו את פרטי כרטיס האשראי שאפשר לקנות אוטומטית בלחיצה אחת, לא בכוונה ולא בטעות ולא משנה כמה הילד אחראי. לא. לא לתת את האפשרות הזאת. חוץ מזה, שווה להסתכל על מה בעצם הם משחקים. אני לא אומר שכל משחק חינם הוא הונאה, אבל יכול להיות ששווה לבדוק את האפשרות להסתכל דווקא על כמה מהמשחקים שכן עולים כמה שקלים, שאתם משלמים מראש שלושה שקלים עד 30 שקל על משחק אבל המשחק הזה לא ינסה להוציא מכם כסף ולא יראה לכם פרסומות. ואלה בדרך כלל המשחקים האיכותיים. שווה לבדוק.</p>
                </div>
            </article>
            
            <article class="paragraph speaker-דורון פישלר">
                <div class="paragraph-meta">
                    <span class="speaker-name">דורון פישלר</span>
                    <span class="timestamp">35:48</span>
                </div>
                <div class="content">
                    <p>אז מה הייתה השאלה? למה פרסומות למשחקים הן כל כך ביזאריות? התשובה היא כי זה עובד. למרות שאנחנו לא בדיוק יודעים למה זה עובד. עד כאן הפרסומת. בואו נדבר קצת על האולימפיאדה.</p>
                </div>
            </article>
            
            <article class="paragraph speaker-דורון פישלר">
                <div class="paragraph-meta">
                    <span class="speaker-name">דורון פישלר</span>
                    <span class="timestamp">36:22</span>
                </div>
                <div class="content">
                    <p>אוקיי, אז בואו נדבר קצת על האולימפיאדה. בזמן שאני מקליט את זה בדיוק הסתיימה אולימפיאדת פריז 2024, היה אחלה אבל זה רלוונטי לעכשיו ולכאן ובדרך כלל אני משתדל לא לעשות דברים שלא יהיו עדכניים אז מאזיני העתיד אני מתנצל על שאני מדבר על דברים שהם לא שייכים לכם בכלל. מה לעשות, אני חייב. פשוט היו פרקים קודמים שאני דיברתי בהם על האולימפיאדה ועל סטטיסטיקות של האולימפיאדה שזאת בעיה, כי זה דבר שמשתנה. אני הבאתי את זה על עצמי, כל אולימפיאדה עכשיו משתנה אני כנראה כל פעם אצטרך להקליט עדכון. אז זה מה שצריך. קודם כל אני הולך לדבר על הפרק 'פרסי נובל נגד מדליות אולימפיות'. כלומר אתם צריכים להאזין לפרק ההוא קודם כדי להבין על מה אני מדבר בכלל, אחרת כל זה יהיה שטויות. יש גם פרק אחר שבו דיברתי על האולימפיאדה ועל זה אני אדבר אחר כך. אז ככה, בפרק 'פרסי נובל נגד מדליות אולימפיות' אני דיברתי על היחס בין מספר המדליות האולימפיות לבין מספר פרסי הנובל של כל מדינה. כשישראל פעם היו לה יותר פרסי נובל ממדליות אולימפיות, אבל זה כבר לא המצב. אבל לא היה מאוחר מדי לשנות את זה, ומה שאמרתי שם זה שאם רק נתאמץ קצת פחות ונפסיק לזכות במדליות, אז עדיין יש סיכוי לשנות את זה ולחזור להיות מדינה עם יותר פרסי נובל ממדליות. עכשיו מה שקרה מאז זה קודם כל שמספר פרסי הנובל של ישראל עלה ל-13 בעקבות פרס נובל לכלכלה שקיבל ג'ושוע אנגריסט ב-2021. האיש הזה נולד בארצות הברית וחי עכשיו בארצות הברית אבל הוא גם חי בישראל באמצע, אז כן זה אחד מהמקרים האלה של אתם מחשיבים את זה לישראלי או לא. הוא מחשיב את עצמו כנראה בתור ישראלי, מחשיבים אותו בתור אחד מפרסי הנובל של ישראל אז סבבה, אני לא אכנס לזה, הוא ישראלי. רק מה? בפריז באולימפיאדה ספורטאים ישראלים זכו בשבע מדליות. הרבה יותר מבכל אולימפיאדה אחרת, כך שמאזן המדליות לפרסי נובל של ישראל עומד עכשיו על 13:20. ותקשיבו מה אתם עושים? תום ראובני, ענבר לניר, רז הרשקו, שרון קנטור כל האחרי... מה קורה? כאילו תגידו לא סיכמנו שאתם מתאמצים פחות? מה זה ההצטיינות הזאת תגידו לי? זה כאילו הם לא מקשיבים. מאוד מאכזב. ככה זה לא ילך.</p>
                </div>
            </article>
            
            <article class="paragraph speaker-דורון פישלר">
                <div class="paragraph-meta">
                    <span class="speaker-name">דורון פישלר</span>
                    <span class="timestamp">38:51</span>
                </div>
                <div class="content">
                    <p>בנוסף יש גם מדינות אחרות שהתעדכנו. אני דיברתי בפרק הזה על סנט לוסיה, מדינה שהיא אי קטן זעיר שאין לה מדליות אולימפיות אבל יש לה שני פרסי נובל. כלומר לא רק שהיא אחת המדינות הבודדות שיש להם יותר פרסי נובל ממדליות, יש להם את ריכוז פרסי הנובל לאוכלוסייה הכי גבוה בעולם. אז מה שקרה מאז זה שהם זכו במדליות אולימפיות, שתיים. הרצה ג'וליאן אלפרד מסנט לוסיה קיבלה מדליית זהב ואפילו לא באיזה ענף ספורט איזוטרי כזה שאנשים לא יודעים שהוא קיים אלא בריצת 100 מטר, וגם כסף ב-200 מטר. אז בבת אחת סנט לוסיה לא רק קיבלה את המדליות הראשונות שלה אלא עלתה למקום מכובד ברשימת המדינות עם הכי הרבה מדליות ביחס לאוכלוסייה. גם בפרסי נובל וגם במדליות הם מצטיינים עכשיו, מה קורה שם? מה הסיפור עם המקום הזה? בכל אופן זאת מדינה אחת פחות לאלה שיש להם יותר פרסי נובל ממדליות, אז לכאורה זה היה עוזר לנו בתחרות אבל זה כבר לא יעזור. כי עם כל המדליות האלה כאילו אין סיכוי כבר.</p>
                </div>
            </article>
            
            <article class="paragraph speaker-דורון פישלר">
                <div class="paragraph-meta">
                    <span class="speaker-name">דורון פישלר</span>
                    <span class="timestamp">40:02</span>
                </div>
                <div class="content">
                    <p>עוד דבר שהרבה אנשים סיפרו לי עליו בקשר לאולימפיאדה זה בנוגע לפרק השני על האולימפיאדה שעשיתי - 'איך להגיע לאולימפיאדה בלי להתאמץ'. אני סיפרתי שם בין השאר את הסיפור של אליזבת' סוואני, מישהי שתחמנה את דרכה לאולימפיאדה למרות שהיא לא באמת הייתה טובה בספורט שלה, בכלל. עכשיו ב-2024 זה נראה כאילו זה קרה שוב. כי הייתה בפעם הראשונה ואולי האחרונה תחרות ברייקדאנס באולימפיאדה. והדבר שהכי הרבה אנשים שמעו עליו, הדבר הכי בולט בתחרות הזאת אני חושב, לפחות לפי הדברים ויראליים, זה רייצ'ל גאן מאוסטרליה שהתחרתה למרות ש... כלומר היא עשתה שם דברים, אבל אני לא בטוח שהדברים האלה היו ברייקדאנס והיא קיבלה אפס נקודות מכל המקצים שהיא השתתפה בהם. עכשיו זה סיפור שאני לא הולך להיכנס אליו לעומק, פשוט כי הוא סיפור חדשותי שעדיין קורה. המון אנשים מדברים על זה עכשיו וזה לא נגמר. מדברים על איך בדיוק קרה שהיא הגיעה לאולימפיאדה, זאת שאלה שנחקרת, והיו ההאשמות על שחיתות ואני לא יודע מה נכון. ותכלס אני גם לא מבין בברייקדאנס אז אני לא יודע להגיד אם אם זה בסדר או לא בסדר או איך אני מרגיש לגבי זה, או אם זה סתם מקרה של מישהי שכולם יורדים עליה כי עשתה משהו שונה מהאחרים או שהיא באמת תחמנה כי היא לא באמת יודעת לעשות את זה. אבל פשוט במקרה הזה זה נראה כאילו זה גרם לנזק של ממש. כי אמרתי, זאת הייתה האולימפיאדה הראשונה שבה הייתה תחרות ברייקדאנס. והדבר שהכי הרבה אנשים דיברו עליו זה לא מי זכה בזהב או מי זכה בכסף אלא על זאת שהייתה מצחיקה ולא באמת עשתה דברים כמו שצריך. זה הורס את ה... את השם של כל התחרות הזאת. זה כאילו עושה מכל התחרות הזאת צחוק וחבל. כי אולי לא תהיה עוד הזדמנות, באולימפיאדה הבאה לא תהיה תחרות ברייקדאנס. מה יקרה אחר כך אני לא יודע. אז אולי עדיף שיגיעו לאולימפיאדה רק אנשים שהם טובים במה שהם עושים, גם אם זה לפעמים מצחיק כשלא.</p>
                </div>
            </article>
            
            <article class="paragraph speaker-דורון פישלר">
                <div class="paragraph-meta">
                    <span class="speaker-name">דורון פישלר</span>
                    <span class="timestamp">42:31</span>
                </div>
                <div class="content">
                    <p>זאת הייתה התשובה. הילה שמש עורכת, תודה לזיו קיטרו יועץ לענייני משחקים וליובל בינדר מוכר אבטיחים. אם אתם רוצים לשמוע אותי מדבר על דברים בעולם האמיתי אז בעמוד הפייסבוק 'דורון פישלר נגד העולם', שמה אפשר למצוא רשימה של איפה אני נמצא ועל מה אני מדבר, כל מיני הרצאות, אם אתם רוצים להזמין אותי לאירוע פרטי גם טוב. ייעוץ ותמיכה מורלית, מוץ, בצוות רשת עושים היסטוריה גם דני תימור המנהל העסקי, אביב שם טוב סמנכ"ל תפעול ועמית חזזי מכירות, וגם שלי גואטה וכרמל קיינר. אני דורון פישלר ואני יכול להסביר. ביי.</p>
                </div>
            </article>
            
        </div>
        
    
        
    
        
    </div>

    <script>
        const audio = document.getElementById('audio-player');
        function seekTo(time) {
            audio.currentTime = time;
            audio.play();
        }
    </script>

        </main>

        <footer>
            <p>&copy;  כל הזכויות שמורות לבעלי הפודקאסט. שירות זה מתמלל לכבדי שמיעה ואינו בעל הזכויות על התוכן.</p>
        </footer>
    </div>
</body>
</html>