<!DOCTYPE html>
<html lang="he" dir="rtl">
<head>
    <meta charset="UTF-8">
    <meta name="viewport" content="width=device-width, initial-scale=1.0">
    <title>[התשובה] למה תרנגול הודו? - פודטקסט</title>
    <link rel="stylesheet" href="../../styles.css">
    <script defer src="../../search.js"></script>
</head>
<body>
    <div class="container">
        <header class="site-header">
            <div class="logo">
                <a href="../../index.html">פודטקסט</a>
            </div>
            
            <div class="search-box">
                <input type="text" id="search-input" placeholder="חיפוש...">
                <div id="search-results" class="search-results hidden"></div>
            </div>

            <nav class="main-nav">
                <a href="../../index.html" class="nav-link">פרקים אחרונים</a>
                <a href="../../podcasts.html" class="nav-link">כל הפודקאסטים</a>
                <a href="../../rss.xml" class="rss-link" title="RSS">
                    <svg xmlns="http://www.w3.org/2000/svg" width="18" height="18" viewBox="0 0 24 24" fill="none" stroke="currentColor" stroke-width="2" stroke-linecap="round" stroke-linejoin="round"><path d="M4 11a9 9 0 0 1 9 9"></path><path d="M4 4a16 16 0 0 1 16 16"></path><circle cx="5" cy="19" r="1"></circle></svg>
                </a>
            </nav>
        </header>

        <main>
            
    <div class="episode-header">
        <h1>[התשובה] למה תרנגול הודו?</h1>
        <div class="meta-row">
            <span class="meta-date">פורסם ב: 17 באוגוסט 2020</span>
            <a href="../../podcasts/the-answer.html" class="meta-feed">התשובה</a>
        </div>
    </div>

    <div class="player-container">
        <audio id="audio-player" controls>
            <source src="" type="audio/mpeg">
            Your browser does not support the audio element.
        </audio>
    </div>

    <div class="transcript-container" id="transcript">
        
            
        
            
        
            
        
            
        
            <article class="paragraph speaker-דורון">
                <div class="paragraph-meta">
                    <span class="speaker-name">דורון</span>
                    <span class="timestamp">00:00</span>
                </div>
                <div class="content">
                    <p>היי אני דורון, זאת התשובה. לפני שבועיים אני הערתי בסוף הפרק על זה שאני בארון, וכמה אנשים שאלו אותי על זה, שאלו אם יש איזה משהו שאני רוצה לספר להם ואם אני מתכוון לצאת מהארון בקרוב. אז העניין הוא כזה, פשוט בתקופת הקורונה אנחנו משתדלים להצטמצם כמה שיותר עם הגעה למשרד ולעשות כמה שיותר דברים בבית. ולכן אני מקליט את הפרק בבית, ובחדר העבודה שלי יש אקוסטיקה איומה ונוראית ולכן אני מקליט את הפרק בארון. האמת היא שזה לא רק אני, הרבה פודקאסטרים גילו לאחרונה שהארון זה המקום הכי טוב להקליט בו, כי האקוסטיקה פה הכי טובה. אבל זה המקום שאני נמצא בו עכשיו, זה הארון שלי. יש פה, זה המדף של המכנסיים, יש לי מעילים פה מאחור. אז כן, אני בארון עד שירשו לנו לצאת ממנו. זאת התשובה, אנחנו נתחיל תכף.</p>
                </div>
            </article>
            
            <article class="paragraph speaker-רן">
                <div class="paragraph-meta">
                    <span class="speaker-name">רן</span>
                    <span class="timestamp">01:14</span>
                </div>
                <div class="content">
                    <p>להיות מתכנת ולדעת לכתוב קוד, זה האובייס. אבל כמה פעמים ראיתם מפתח שיודע גם להלחים רכיבים על לוח אלקטרוני? אני ראיתי מתכנתים שמסוגלים להריץ בראש לולאות רקורסיביות, אבל מפתח שגם מבין בחומרה זה גיבור על אמיתי. פלוס, אם הוא ילבש בטעות בגד גוף ואת התחתונים מעל המכנסיים, אף אחד לא יניד עפעף. בכל זאת, מתכנתים יכולים להיות קצת משונים לפעמים. אני לא יודע אם המהנדסים של אפלייד מטיריאלס לובשים בגדי גוף מתחת לבגדים שלהם, אבל כשעובדים בחברה מולטי-דיסציפלינרית כמו אפלייד מטיריאלס פוגשים דיסציפלינות ודרכי חשיבה שלא מזדמן להכיר אחרת. אפלייד מטיריאלס מעודדת סינרגיה ושיתוף פעולה הדוק בין פיזיקאים, מתכנתים, מהנדסי סיסטם, אלקטרוניקה, מהנדסי חומרים ועוד מגוון של דיסציפלינות שונות עתירות ידע. הסינרגיה המולטי-דיסציפלינרית הזו מעודדת חדשנות ויצירתיות, והיא זו שאחראית למצוינות הטכנולוגית של אפלייד. הצטרפו לקבוצת הפיתוח המצוינת של אפלייד מטיריאלס ישראל המגייסת למשרות במגוון תחומים, מאלגוריתמאים ומומחי מאשין לרנינג, דרך מפתחי בק-אנד ופרונט-אנד ועד פיזיקאים. לרשימת המשרות המלאה בקרו באתר הקריירה של אפלייד ישראל או עקבו אחר עמוד הלינקדאין של החברה.</p>
                </div>
            </article>
            
            <article class="paragraph speaker-דורון">
                <div class="paragraph-meta">
                    <span class="speaker-name">דורון</span>
                    <span class="timestamp">02:45</span>
                </div>
                <div class="content">
                    <p>היי אני דורון פישלר וזאת התשובה, ועדיין קיץ. ואני עדיין עייף. אז חשבתי ללכת הפעם על איזו שאלה קטנה ופשוטה. ועדי שלחה לי שאלה בדיוק כזאת.</p>
                </div>
            </article>
            
            <article class="paragraph speaker-עדי">
                <div class="paragraph-meta">
                    <span class="speaker-name">עדי</span>
                    <span class="timestamp">03:10</span>
                </div>
                <div class="content">
                    <p>אני כרגע דוברת שלוש שפות: עברית, אנגלית ופורטוגזית. וזה שאלה לגבי תרנגול. בעברית אנחנו אומרים תרנגול הודו, ובאנגלית זה טורקי (Turkey), ובפורטוגזית הם אומרים פרו (Peru). אז מאיפה התרנגול הזה מגיע?</p>
                </div>
            </article>
            
            <article class="paragraph speaker-דורון">
                <div class="paragraph-meta">
                    <span class="speaker-name">דורון</span>
                    <span class="timestamp">03:30</span>
                </div>
                <div class="content">
                    <p>ברור עדי היא לא הראשונה ששמה לב למוזרות הזאת בקשר לשמות של התרנגול הודו. היו עוד כמה אנשים ששאלו אותי את השאלה הזאת: גבי ונועם וביפבופ ואריה ורומן, שכתב שהוא עומד בתור בשווארמייה וזה גרם לו לתהות. זאת שאלה נפוצה ודי קל למצוא לה תשובות תכלס, מכיוון שזאת שאלה נפוצה. ומכיוון שבארצות הברית התרנגול הודו הוא חלק ממסורת שנתית של חג ההודיה, אז זה גם די מסורת שנתית של אתרים ועיתונים באמריקה לכתוב כתבות על תרנגולי הודו פעם בשנה. אז יש הרבה מאוד כתבות שמדברות על השאלה: היי, למה בעצם אנחנו קוראים לציפור הזאת 'טורקי' אם היא לא מטורקיה? אלא מה, זה שיש הרבה תשובות זה לא אומר שהתשובות האלה הן נכונות. מתברר שיש די הרבה מיתוסים שקשורים ללמה לתרנגול הודו קוראים כמו שקוראים לו בכל מיני שפות. ויכול להיות שאתם חושבים שאתם יודעים את התשובה. אני חשבתי שאני יודע את התשובה אבל מתברר שלא. זה כנראה לא מה שאתם חושבים וזה גם פחות פשוט ממה שאתם חושבים. האמת שזה די מדהים כמה גיאוגרפיה והיסטוריה צריך להכיר בשביל הסיפור הזה. ברצינות דרך אגב, אם יש באזור שלכם איזה גלובוס או מפה של העולם, אז אולי כדאי שתלכו ותביאו אותם עכשיו כי בלי זה יהיה קצת קשה לעקוב אחרי מה שהולך לקרות פה בפרק הזה. תהיה פה הרבה גיאוגרפיה. מתברר שהשאלה הזאת לא פשוטה בכלל. תרנגול הודו זה דבר קצת מוזר. כלומר לא העוף עצמו. טוב הוא קצת מוזר, זה סוג של ציפור שמנה שלא ממש יודעת לעוף, כלומר טיפה טיפה. רובו שחור לבן, אבל יש לו ראש קטן וצבעוני שתמיד נראה כאילו הוא ניסה לשתות מתוך פחי צבע ויש לו חדק כזה מעל המקור. אוקיי בסדר, יש מצב שהוא בכל זאת קצת מוזר. בכל מקרה, הציפור הזאת, השם המדעי של הדבר הזה הוא מלגריס גאלופאבו (Meleagris gallopavo), אבל כמובן אף אחד לא קורא לו בשם המלא שלו, יש לו שמות בכל שפה. בעברית קוראים לו תרנגול הודו. ולא רק בעברית אגב, גם בצרפתית וברוסית ובארמנית ובהרבה שפות אחרות קוראים לו הינדי או אינדיק או כל מיני וריאציות על תרנגול הודי. משהו שבא מהודו. באנגלית כמו שכבר אמרנו קוראים לו טורקי שזה בדיוק כמו שקוראים באנגלית למדינה טורקיה. בטורקית דרך אגב קוראים לטורקי הינדי, כלומר הודו. לעומת זאת בהינדית קוראים לו טורקי, כלומר טורקיה. ברור שיש פה איזושהי אי הסכמה. ומעבר לזה מתברר כמו שעדי אמרה שבפורטוגזית קוראים לו פרו, כמו המדינה פרו. וזה לא נגמר כאן. בערבית יש לו כמה שמות: קוראים לו או תרנגול רומי או תרנגול חבשי, כלומר אתיופי. ובמלאית, שזאת שפה שמדברים במלזיה ואינדונזיה, קוראים לתרנגול הודו 'איאם בלנדה', שזה אומר כמובן, כמו שכל מאזינינו דוברי המלאית יודעים, זה אומר תרנגול הולנדי. אני יודע שזה בשלב הזה נשמע כאילו אני ממציא את זה. אני לא. כל אלה השמות שלו אבל אתם יודעים מה הכי מוזר? בין כל השמות האלה, אף אחד מהם לא נכון! התרנגול הזה לא מגיע מהודו ולא מטורקיה ואפילו לא מפורו. המוצא של המלגריס גאלופאבו הוא אמריקה הצפונית. ספציפית, מקסיקו. השם הנכון שלו היה צריך להיות תרנגול מקסיקני. אף אחד לא קורא לו ככה. כולם ממציאים לו כל מיני מדינות ברחבי העולם שאין לו שום קשר אליהן. מה הקטע עם התרנגול הזה? עכשיו מילים זה דבר מוזר תמיד, הן תמיד עוברות מיד ליד ומפה לאוזן ומשתנות ומשנות משמעות ויש עולמות שלמים של אטימולוגיה שהם מספרים על המקורות של מילים. יש גם הרבה מקרים שבהם מילים שיש להן כאילו מיקום שמציינות כאילו משהו מגיע מאיזשהו מקום, אז לא באמת מגיע מהמקום הזה. הדוגמה הכי מפורסמת לזה היא פרנץ' פרייז (French fries) אני חושב. באמריקה קוראים לצ'יפס 'פרנץ' פרייז', כלומר טוגנים צרפתיים, למרות שאין בהם שום דבר צרפתי. זה לא שעושים אותם במיוחד בצרפת. מי שטוחן פה צ'יפס עם כל הכבוד זה אמריקאים, לא הצרפתים. אל תאשימו עכשיו את הצרפתים בבעיות שלכם. אז אוקיי, טעויות קורות, אבל עדיין איך קרה שציפור אחת קיבלה כל כך הרבה שמות, כולם שמות של מקומות וכולם לא נכונים? אז אני אתחיל דווקא באנגלית, כלומר בטורקיה. כי מתברר שיש לזה סיפור ידוע על למה קוראים לתרנגול הודו באנגלית 'טורקי'. זה מגיע מתברר מעברית ומקולומבוס. בשנת 1492 קולומבוס גילה את אמריקה. כלומר לא הוא לא, הוא לא באמת גילה את אמריקה. אני לא הולך להיכנס לזה כאן. יש לי פרק שלם על זה, פרק של 'התשובה' שנקרא 'מי באמת גילה את אמריקה?'. אתם ממש מוזמנים להאזין לזה. בכל מקרה, מה שכן קרה זה שהוא הפליג מערבה ונתקע בטעות בכמה איים שהם לא אמריקה אבל קרוב לשם. דבר אחד שלא הזכרתי בפרק הזה, זה את המתרגמן שקולומבוס לקח איתו, לואיס דה-טורס. עכשיו לואיס דה-טורס, לא כל כך שומעים את זה על השם שלו, אבל למעשה הוא היה יהודי. זה אולי יעזור אם אני אגיד שהשם המקורי שלו היה כנראה יוסף בן הלוי העברי. רק מה, ממש באותו זמן שקולומבוס התכונן לצאת למסע שלו, עברו בספרד חוקי גירוש ספרד, כלומר ליהודים אסור היה להיות שם אלא אם כן הם מתנצרים. אז יוסף בן הלוי העברי היה אחד מאלה שבחרו להתנצר, לפחות רשמית, והוא הפך ללואיס דה-טורס. הוא היה איש מאוד משכיל, הוא דיבר הרבה שפות: הוא דיבר ספרדית כמובן, אבל גם פורטוגזית ועברית וערבית. אז קולומבוס לקח אותו איתו למסע. וכאן כמובן עולה שאלה, למה לכל הרוחות צריך מתרגמן לעברית או לערבית כשאתה שט לאמריקה? איזה יהודים בדיוק אתה חושב שתמצא שם? התשובה היא שקולומבוס לא חשב שהוא שט לאמריקה, הוא חשב שהוא הולך להקיף את העולם ולהגיע להודו. כי הוא היה אהבל. אם הוא מגיע להודו, הוא צריך למצוא דרך לתקשר עם ההודים שם. אבל אף אחד בספרד באותו זמן לא דיבר את השפות של ההודים. האופן שבו הם תקשרו עם ההודים היה דרך השפה הבינלאומית, ערבית. היו סוחרים ערבים שנדדו בין אירופה להודו. אז הרעיון של קולומבוס היה כשנגיע להודו, נמצא איזה סוחר ערבי וככה נוכל לתקשר איתו. ולכן לואיס דה-טורס עלה על הספינה של קולומבוס בלי לדעת שיש לו את אחד התפקידים המיותרים ביותר בהיסטוריה. מה שכן, הוא נחשב ליהודי הראשון בעולם החדש. עכשיו הסיפור אומר שכשקולומבוס הגיע לאי היספניולה, הוא ראה שם אנשים שלא נראו הודים במיוחד, אבל הוא שלח לחוף את המתרגמן שלו כדי שידבר איתם, שיכוונו אותו לערבי הקרוב ביותר. האנשים האלה, בני שבט הטאינו, הם אירחו את לואיס דה-טורס, הם נתנו לו לעשן טבק שזה היה משהו חדש, הוא אף פעם לא שמע על זה, והם גם האכילו אותו בסוג של ציפור מקומית. דה-טורס חזר וסיפר מה הוא ראה ומה הוא אכל. הוא לא ידע להגיד את השם של הציפור הזאת כי הוא אף פעם לא ראה ציפור כזאת. אז הוא קרא לה בשם עברי, הוא קרא לה במילה עברית שמוזכרת בתנ"ך: הוא קרא לעוף הזה 'תוכי'. הספרדים הבינו שזה השם של העוף אבל הם לא ידעו לבטא נכון את המילה העברית המוזרה הזאת ולכן את התוכי הם הפכו לטורקי. וכך עד היום קוראים לעוף האמריקאי הזה טורקי. הכל בגלל המתרגמן היהודי המיותר של קולומבוס. סיפור טוב. הבעיה איתו שהוא לחלוטין לא נכון. זה מיתוס. זה לא באמת קרה, זה מופיע בכל מיני הסברים על למה קוראים לטורקי טורקי, אבל זה פשוט לא נכון. כלומר לואיס דה-טורס באמת היה המתרגמן היהודי ושל קולומבוס, זה נכון, אבל לא הוא לא באמת נתן לטורקי את השם שלו ויתרה מזאת לא סביר שהוא אי פעם ראה תרנגול הודו. מכיוון שכאמור הם לא היו באמריקה, הם היו על אי ולא היו שם תרנגולי הודו. אז זה לא, אבל אם זה לא בגללו, אז מאיפה הציפור האמריקאית הזאת קיבלה את השם טורקיה? אז קודם כל טורקי זה קיצור. טורקי נקרא במקור 'טורקי-קוק' (Turkey cock), כלומר תרנגול טורקיה, או 'טורקי-הן' (Turkey hen), כלומר תרנגולת טורקיה. אבל במשך הזמן המילה תרנגול נעלמה, פשוט כי לא היה צריך אותה. במקום לקרוא לזה תרנגול טורקי, קראו לזה פשוט טורקי ולכולם היה ברור במה מדובר. כי אם מישהו אומר 'מה זה הריח הזה? מישהו עושה פה טורקיה על האש?', אז כולם מבינים שמדובר, אני מקווה שכולם מבינים שמדובר בתרנגול טורקי ולא בטורקי. בדיוק כמו שאם בעברית אני אומר 'נשב על איזה טורקי עם סוכר?', אתם יודעים על מה אני מדבר, אתם יודעים שאני מדבר על קפה ולא על תרנגול נכון? אני לא צריך להגיד 'קפה טורקי'. אז במקור קראו לזה תרנגול טורקי. לפי מילון אוקספורד האזכור הכי מוקדם שידוע עליו למילה 'טורקי-קוק', כלומר תרנגול טורקי, הופיע ב-1541 במדריך הקולינרי למשפחת טיודור. וכשאני אומר משפחת טיודור אני מתכוון למשפחת המלוכה של אנגליה. הנרי השמיני היה המלך באותו זמן. זה עם השש נשים והכל. יש מדריך להגשת האוכל לבני המלוכה ואני מניח שמאוד רצוי להקפיד על הגשה נכונה של האוכל לבחור כמו הנרי השמיני שאין לו בעיה להוריד ראשים לאנשים. בין השאר כתוב שם שכל ארוחה צריכה לכלול בין השאר אחד מהדגים הגדולים או הציפורים הגדולות, ציפורים כגון עגור, ברבור או 'טורקי-קוק'. זאת הפעם הראשונה שידוע עליה שבה המילה הזאת מוזכרת. דרך אגב, האיות של המילה גם הוא השתנה עם הזמן, האופן שבו המילה הזאת מאויתת שם הוא 'turkey-coke', כלומר C-O-K-E. היום כשאנחנו קוראים דבר כזה מה שהיינו קוראים בזה זה קולה טורקית. אבל אני די משוכנע שהנרי השמיני לא באמת שתה קולה. בכל אופן ברור שכבר אז, במאה ה-16 באנגליה, אכלו טורקי. אבל ככל הנראה הטורקי שהם מדברים עליו הוא לא תרנגול הודו. 1541 היתה אחרי גילוי אמריקה, כלומר אחרי אתם יודעים למה אני מתכוון, 'גילוי אמריקה' במירכאות, כך שלכאורה זה הגיוני שאפשר היה להביא תרנגולי הודו מאמריקה. אבל באותו זמן עדיין לא היה ייבוא של עופות כאלה. סביר שמה שמדברים עליו זה תרנגולת אחרת, גם היא סוג שונה של תרנגולת, בעברית קוראים לה פנינייה. פנינייה היא תרנגולת בצבע שחור עם נקודות לבנות וגם לה יש ראש צבעוני בכחול ואדום. פנינייה היא לא תרנגול הודו. זו לא אותה ציפור. אם תראו תרנגול הודו ופנינייה אחד ליד השנייה אין ספק שתדעו שזה לא אותו סוג של ציפור. מצד שני ברור איך אפשר להתבלבל ביניהן כי התיאור השטחי שלהן הוא די דומה. עכשיו פנינייה, בעברית קוראים לה פנינייה, באנגלית רק כדי לא לבלבל השם שלה הוא 'גיני-פאול' (Guinea fowl), כלומר תרנגול גינאה. תרנגולי גינאה באופן מפתיע מגיעים מגינאה. זה באפריקה, והתרנגולת הזאת נפוצה בכל מיני מקומות באפריקה, בין השאר בגינאה. ובערך באותה תקופה במאה ה-16 הסוחרים התחילו להביא אותן לאירופה. ושם הן נחשבו לארוחה אקזוטית ונדירה וטעימה. עכשיו מי שהביא את תרנגולי גינאה לאירופה היו הטורקים. באותו זמן הייתה האימפריה העות'מאנית, או בקיצור טורקיה, אבל היא הייתה הרבה יותר ממה שמדינת טורקיה היום. זה היה שטח מאוד מאוד גדול שכלל בין השאר את מדינת ישראל וגם חלקים מצפון אפריקה. אז כשאנשים אירופאים, כמו למשל המלך הנרי השמיני, מקבלים סוג אקזוטי של תרנגולת מטורקים שמביאים אותה מהאימפריה הטורקית, אז הם קוראים לה תרנגול טורקי. זה מאוד הגיוני למרות שטכנית זה לא האזור שאנחנו קוראים לו היום טורקיה. מאיפה בדיוק הטורקים הביאו את העופות שלהם? זה לא לגמרי ברור. יכול להיות שהם הביאו אותם באמת מגינאה, יכול להיות שממדגסקר ויכול להיות שהם הביאו אותם מאתיופיה, מה שיכול להסביר למה השם של התרנגול הזה בערבית הוא תרנגול חבשי, כלומר תרנגול אתיופי. בכל אופן מה שהם קראו לו אז 'טורקי-קוק' היו תרנגולי גינאה, פניניות, לא תרנגולי הודו. אבל קצת מאוחר יותר הספרדים שעסקו באותו זמן בלפשוט על אמריקה התחילו להביא תרנגולי הודו מאמריקה ולייבא גם אותם לאירופה. ומכיוון שתרנגולי הודו ותרנגולי גינאה, כמו שאמרנו הם די דומים, הבריטים לא ממש עשו את ההפרדה וקראו גם להם 'טורקי'. ואחר כך כשהבריטים הפליגו גם הם לאמריקה הם ראו שם את התרנגולי הודו שהם מסתובבים בכל מקום. הם לא חשבו שהתרנגולים אלה מגיעים מטורקיה, הם פשוט הכירו כבר את הציפור הזאת והיה להם שם בשבילה: טורקי. אז בקיצור, למה האמריקאים והבריטים קוראים לתרנגול הודו טורקי למרות שהוא לא מטורקיה? זה כי הם התבלבלו בינו לבין ציפור אחרת שגם היא לא באה מטורקיה. ההיסטוריה טיפשית לפעמים. אז כל זה היה בקשר לאנגלית. אבל מה בקשר לעברית? למה תרנגול הודו? איך הודו נכנסה לכל הסלט הגיאוגרפי הזאת? הדבר הראשון שהלכתי לבדוק זה ממתי המילה הזאת, מתי נכנס התרנגול הודו לשפה. אין תרנגולי הודו בתנ"ך, אז השאלה היא מתי המציאו אותו. יש הרבה מילים שהומצאו רק די לאחרונה: אליעזר בן-יהודה אתם יודעים חידש הרבה מילים כולל שמות של חיות, ישראל אהרוני המציא שמות של חיות, לא ההוא מהמטבח ההוא מהאוגרים. יש לי פרק עליו, תחפשו את הפרק 'מאיפה באים אוגרים?', זה על זה. בכל מקרה, אז האם הם אחראים לתרנגול הודו? מתברר שלא. תרנגול הודו נמצא בעברית כבר די הרבה זמן. האזכור הכי מוקדם שמצאתי של תרנגול הודו בעברית היה מ-1845. זה בסיפור שקוראים לו 'גלגול הנפש' של יצחק ארטר, והוא יצא לאור ב-1845. מוזכר שם תרנגול הודו ואין שום ספק לפי התיאור בספר שהוא מדבר על אותו העוף שאנחנו קוראים לו היום תרנגול הודו. אבל האמת שבלי קשר לתרנגולי הודו הסיפור הזה הוא מדהים. אני אספר לכם עליו קצת אחר כך, תזכירו לי. דרך אגב יש ספר אחר משנת 1891 שקוראים לו 'ספר עבודת האדמה בסוריה בכלל ובארץ ישראל בפרט'. ושם גם מוזכר תרנגול הודו אבל מוזכר גם עוד שם שלו, קוראים לו שם 'תרנגול הודו' או 'התרנגול הכושי', שזה שם שלא תפס מתברר. אז את אותה ציפור מכירים אותה גם בעברית ולפחות 160 שנה כבר מכירים אותה בעברית בשם 'תרנגול הודו'. למה? מה הקשר להודו? קודם כל בואו נשים בצד תשובה אחת: איפה האמריקאים אוכלים את הטורקי שלהם? הם אוכלים אותו בחג ההודיה. ומכאן מהודיה הגיע השם הודו, הודו, הודיה. תשובה יפה אבל לא נכונה. זה לא נכון משום שהדמיון במילים של הודו והודיה קיים רק בעברית, ותרנגול הודו כבר אמרתי לא קיים רק בעברית. התרנגול הודו כנראה הגיע לעברית מיידיש, שם קוראים לו אינדיק, כלומר הודי. וכמו שאמרתי קודם גם בצרפתית וברוסית והרבה שפות אחרות קוראים לו איזושהי וריאציה על תרנגול הודי. אז למה כן הודו? פשוט מאוד, קולומבוס! חזרנו שוב לקולומבוס. קולומבוס הגיע לאמריקה והביא משם תרנגולים. וכידוע כשקולומבוס הגיע לאמריקה הוא חשב שהוא הגיע להודו! ולכן אנחנו קוראים להם עד היום תרנגולי הודו, ברור. את התשובה הזאת אתם תמצאו פחות או יותר בכל מקום שבו תחפשו תשובה לשאלה למה קוראים לתרנגול הודו תרנגול הודו. זה הופיע אצל האקדמיה ללשון העברית, היה פוסט שלהם בפייסבוק שהם כתבו: 'טוב לדעת כי כריסטופר קולומבוס שהגיע לאמריקה במסעותיו היה משוכנע עד סוף ימיו שמצא נתיב ימי מאירופה להודו. זו הסיבה שתרנגול הודו שמקורו בכלל במקסיקו נקרא בטעות בשם זה'. אפילו לא בעברית, גם כשחיפשתי בצרפתית למה קוראים לתרנגול הזה תרנגול הודי, קיבלתי תשובות בצרפתית שאמרו שזה כי קולומבוס חשב שהוא בהודו. בקיצור זאת התשובה הכי מקובלת לשאלה הזאת, למה קוראים לתרנגול הודו תרנגול הודו, בגלל קולומבוס. ואני לא קונה את זה. אני לא קונה את זה מכמה סיבות. קודם כל זה נכון שקולומבוס חשב שהוא הגיע להודו, אבל אף אחד אחר לא חשב ככה. אנחנו יודעים טוב מאוד שהוא לא הגיע להודו. למה שאנחנו נקרא לדברים על שם הטעות שלו? קולומבוס לא הביא איתו תרנגולי הודו מהמסע הראשון שלו לאמריקה. הוא פגש אותם פעם ראשונה בערך 10 שנים מאוחר יותר, והייבוא של הציפורים האלה לאירופה התחיל רק עוד הרבה שנים אחרי זה. ובשלב הזה אף אחד לא חשב שהיבשת הזאת היא הודו, כולם ידעו שזאת יבשת אחרת. אז למה שיקראו לזה תרנגול מהודו אם הוא לא מהודו? זה לא נשמע הגיוני בכלל. עכשיו זה נכון שאנחנו כן קוראים לאינדיאנים 'אינדיאנים' עד היום וזה לא ממש הגיוני באותה מידה, אבל עדיין זה לא משכנע אותי. וחוץ מזה יש עוד סיבה שאני לא קונה את ההסבר הזה. כי כן, זה נכון שיש כמה שפות שבהן קוראים לזה תרנגול הודו, אבל יש שפות שבהן קוראים לו משהו יותר ספציפי. בהולנדית לתרנגול הודו קוראים 'קלקון' (Kalkoen). אני בטוח אומר את זה לא נכון, אבל אתם יודעים. בשוודית יש לו גם שם מאוד דומה ופינית משהו כמו 'קלקונה' וגם בליטאית ובאסטונית יש לו שמות דומים, שהמקור של כולם גם הוא אותו דבר. זה משום שהם לא קוראים לו תרנגול מהודו, הם קוראים לו תרנגול מקליקוט. מה זה קליקוט? קליקוט זאת עיר בהודו. לא קוראים לה ככה היום, היום קוראים לה קוז'יקוד (Kozhikode) או קוריקוד, אבל אז קראו לה קליקוט. אז בהרבה שפות התרנגול הוא לא סתם תרנגול מהודו, הוא תרנגול ממקום אחד ספציפי בהודו. ואני מניח שכל מי שיודע להסתכל על מפה, אפילו קולומבוס, יודע שקליקוט לא נמצאת באמריקה. אז למה קליקוט דווקא? זה לא בגלל קולומבוס, זה בגלל ואסקו דה-גאמה. ואסקו דה-גאמה היה רב חובל ומגלה ארצות פורטוגזי שעבד בדיוק באותה תקופה כמו קולומבוס, כלומר 1490 ומשהו. הוא הרבה פחות ידוע היום מקולומבוס בעיקר כי אתם יודעים הוא לא גילה את אמריקה, למרות שבאופן הוגן הוא היה אמור להיות יותר מפורסם כי בניגוד לקולומבוס הוא ידע את העבודה. כשואסקו דה-גאמה ניסה להגיע להודו הוא אשכרה הגיע לשם. זה הקטע שבו אולי תצטרכו מפה של העולם. האירופאים באותו זמן כמובן ידעו שהודו קיימת. הם גם סחרו איתה, אבל בשביל זה היה צריך לעשות לפחות חלק מהדרך ביבשה. אי אפשר היה פשוט להפליג להודו. אי אפשר היה לקחת ספינה נגיד באיטליה, להפליג בים התיכון, לרדת דרך ים סוף ולהגיע להודו כי באמצע יש מקום קטן ומעצבן שחוסם לכם את הדרך. למקום הזה קוראים ישראל. אז כאמור המוסלמים שלטו באזור הזה לגמרי אז הם שלטו במסחר עם הודו. מה שואסקו דה-גאמה עשה בפעם הראשונה זה לעקוף אותם. זה להגיע להודו רק דרך הים. בשביל זה הוא היה צריך לעקוף את כל אפריקה ומשם להגיע להודו. זאת דרך הרבה יותר ארוכה ועדיין זה יצא להם משתלם. הוא היה האירופאי הראשון שהקיף את אפריקה והוא עשה את זה שש שנים אחרי המסע של קולומבוס, שזה קצת מפתיע כי מתברר שהאירופאים גילו את אפריקה, כלומר גילו את הקצה הדרומי של אפריקה, רק אחרי שגילו את אמריקה. אז ואסקו דה-גאמה הגיע לקליקוט שהיא היתה עיר הנמל והמרכז המסחרי הגדול של הודו. המסחר בהודו נעשה דרך קליקוט. דרך אגב גם הוא לא ידע לדבר עם ההודים ולכן גם הוא לקח איתו מתורגמנים לערבית כדי לתקשר עם הסוחרים שהיו שם, ובמקרה הזה באמת היה להם מה לעשות. כך שהוא הקים רשת מסחר מקליקוט ישר לפורטוגל וזה היה שווה לפורטוגלים הרבה מאוד כסף. בהודו עיקר הסחורות שהפורטוגלים אספו היה תבלינים שזה היה דבר מאוד מאוד יקר בזמנו. אבל בדרך חזרה הם עשו עוד כמה עצירות בדרך מסביב לאפריקה, הם עצרו בכמה מקומות, היו להם כמה נמלים, ובין השאר הם עצרו בגינאה, ושם הם אספו תרנגולי גינאה, כלומר פניניות. ואת כל האוסף הזה של סחורות שונות מכל מיני מקומות וגם עבדים צר לי לומר, מהודו ומאפריקה, הם הביאו צפונה לפורטוגל ואז המשיכו עוד קצת צפונה למרכז המסחרי העיקרי של אירופה שהיה בבלגיה. עכשיו הפורטוגזים מאוד מאוד דאגו לשמור על המונופול של נתיב המסחר החדש הזה שלהם, לכן שמרו עליו ממש בסוד. כלומר כולם ידעו שהם הפליגו לקליקוט, אבל איך בדיוק הם הגיעו לשם זה היה סוד. אסור היה להם לגלות, הם צנזרו את המפות שלהם כדי שאף אחד לא יוכל לבוא בעקבותיהם במסלול הזה. וחלק ממדיניות העמימות הזאת שלהם היתה לא לספר מאיפה בדיוק הגיע כל דבר שהם הביאו. אז כשהגיעו פורטוגלים במסע מהודו, מקליקוט והביאו איתם תרנגולים, אז אנשים הניחו שמדובר בתרנגולים מקליקוט, מהודו. הם לא היו מהודו, הם היו מאפריקה, אבל הפורטוגזים לא מיהרו לתקן אף אחד שעשה את הטעות הזאת. זה היה לגמרי בסדר מצדם שכולם התבלבלו. וככה הפניניות, כלומר תרנגולי גינאה, קיבלו את הכינוי תרנגולי הודו או תרנגולי קליקוט. ואחר כך אנשים התבלבלו ביניהם לבין התרנגולים מאמריקה ושאר היסטוריה. וזאת הסיבה שלתרנגולי הודו קוראים תרנגולי הודו. לקולומבוס אין קשר לזה. אוקיי, אז הפורטוגזים בעצמם, איך הם קוראים לציפור הזאת? לא לפניניות, לתרנגולי הודו, כלומר אלה שמגיעים מאמריקה. הם קוראים להם פרו. ופרו אמנם נמצאת באמריקה, כך שזה לפחות החצי הנכון של העולם, אבל עדיין התרנגולים האלה לא באמת מגיעים מפורו. אז למה הפורטוגזים קראו להם ככה? כי פרו של היום היא לא פרו של פעם. היום פרו היא מדינה אחת בדרום אמריקה, אבל אז 'וירינאטו דל פרו' (Virreinato del Perú), כלומר מלכות המשנה של פרו, היה איך שקראו לכל האזור באמריקה שהיה בשליטה ספרדית. שזה אומר כמעט כל דרום אמריקה וחלק ממרכז אמריקה. הספרדים שהיו בוירינאטו דל פרו גידלו תרנגולי הודו, מכרו אותם לפורטוגזים והפורטוגזים קראו להם תרנגולים מפורו. הגיוני דווקא. ובקשר למלאית? למלזיה התרנגול הודו הגיע מאוד מאוד מאוחר, רק הרבה מאוד אחרי כל העסק הזה. ומי שהביא להם בפעם הראשונה תרנגולי הודו היו סוחרים הולנדים. ולכן הם קראו לזה תרנגול הולנדי. בקיצור, אף אחד לא קורא לעוף הזה על שם המקום שממנו הוא בא. קוראים לו על שם איפה שהשגת אותו, מי שמכר לך אותו. עכשיו רק נשאל השאלה למה כל זה קרה דווקא לתרנגול הודו? למה מכל החיות דווקא החיה הזאת קיבלה כל כך הרבה שמות שונים ומשונים של מקומות? אז אין לזה תשובה חד משמעית אבל אם אני הייתי צריך לנחש הייתי אומר שזה משום שהוא תרנגול ומשום שהוא טעים. תרנגול הודו זה דבר דומה מספיק לתרנגולות רגילות כך שנקרא לו תרנגול. אבל שונה מספיק כדי שנקרא לו בשם ייחודי. כלומר זה תרנגול אבל זה לא מהתרנגול מהסוג שאנחנו מכירים, זה תרנגול מסוג אחר. זה לא תמיד נכון. אם אתם מסתכלים נגיד על פיל. נגיד אתם מגיעים בפעם הראשונה לאפריקה ורואים פילים. אף אחד לא היה קורא לו סוס אפריקאי, כי זה מאוד מאוד ברור שזה לא סוס. זה לא דומה לסוס, זה לא דומה לשום דבר אחר חוץ מפיל. ולכן צריך לתת לו שם נפרד לגמרי. חוץ מזה מאוד קשה לסחור בפילים. אתם ניסיתם פעם לקחת פיל על ספינה, להזיז פיל ממקום למקום? זה מאוד בעייתי. אבל תרנגול הודו זה דבר יחסית קטן שקל לגדל וקל לסחור בו וכמו שאמרתי הוא נחשב לטעים אז אנשים גם רוצים אותו בכל מיני מקומות. אז זה קרה הרבה פעמים. זה מוצר מסחרי מאוד מבוקש ולכן בכל מקום היה צריך להמציא לו שם. שם שאומר זה תרנגול אבל תרנגול שמגיע ממקום אחר. ואיפה המקום האחר הזה? למי יש כוח לברר? נקרא לו על שם הסוחר שמכר לנו אותו. אז מה הייתה השאלה? למה לתרנגול הודו קוראים תרנגול הודו בעברית וטורקי באנגלית ופרו בפורטוגזית? אז ככה: באנגלית קוראים לו טורקי כי מתבלבלים בינו לבין ציפור אחרת שחשבנו שבאה מטורקיה אבל בעצם היא לא. בעברית קוראים לו הודו כי מתבלבלים בינו לבין ציפור אחרת שחשבנו שבאה מהודו אבל בעצם היא לא. ובפורטוגזית קוראים לו פרו כי הוא מגיע מאזור שפעם קראו לו פרו אבל עכשיו לא. אני מקווה שעכשיו זה ברור. זאת היתה התשובה. אחרי הפרסומת אני אספר לכם על הסיפור העברי הכי מוקדם שמזכיר תרנגול הודו וכדאי לכם לשמוע את הסיפור הזה. יש שם דג שאומר שמע ישראל. באמת, שווה.</p>
                </div>
            </article>
            
            <article class="paragraph speaker-רן">
                <div class="paragraph-meta">
                    <span class="speaker-name">רן</span>
                    <span class="timestamp">33:35</span>
                </div>
                <div class="content">
                    <p>מה אתם יודעים על הסבא רבא שלכם? מה אתם יודעים על סבתא של סבתא? לא הרבה סביר להניח. קרעי סיפורים במקרה הטוב, או שתיים שלוש תמונות דהויות בשחור לבן שברוב המקרים אנחנו אפילו לא בטוחים בזהות האנשים שמופיעים בהם. סיפור משפחתי, הפודקאסטים הדוקומנטריים שאנחנו מפיקים עבור משפחות, הם הדרך הטובה ביותר לשמר את ההיסטוריה האישית עבור הדורות הבאים. לא רק תמונות ולא רק טקסטים, אלא לשמוע את ההורים והסבים מספרים על עצמם ועל עברם בקולם שלהם. צוחקים, מתרגשים, בוכים. יש דברים שעוברים הכי טוב רק באודיו. תנו לדורות הבאים של המשפחה שלכם את המתנה הטובה ביותר, זיכרון. בקרו ב-familysounds.co.il או פנו אלינו במייל אל ran@ranlevi.com. סיפור משפחתי, מתנה שנשמרת לדורות.</p>
                </div>
            </article>
            
            <article class="paragraph speaker-דורון">
                <div class="paragraph-meta">
                    <span class="speaker-name">דורון</span>
                    <span class="timestamp">34:44</span>
                </div>
                <div class="content">
                    <p>שלום שוב. אחד הדברים שאני הכי אוהב בעבודה על פרקים זה שלפעמים אתה מחפש מידע על משהו ואתה מוצא משהו שונה לגמרי אבל מעניין. אני חיפשתי תרנגולי הודו, זה הכל. אני חיפשתי מה היה האזכור הכי מוקדם שאני יכול למצוא של המילה 'תרנגול הודו' בעברית. וכמו שאמרתי המקום הכי מוקדם שמצאתי היה סיפור משנת 1845 של סופר שקוראים לו יצחק ארטר בשם 'גלגול נפש'. ויצחק ארטר מתברר הוא סופר יהודי שחי בגליציה באותו זמן וכתב בעברית. הוא נחשב לסטיריקן מצטיין באותו זמן. אבל הסיפור הזה, עזבו את התרנגול הודו, זה פשוט אני קראתי אחר כך את כל הסיפור, הוא מדהים. אני באמת לא ציפיתי למצוא משהו כזה בספרות עברית מהמאה ה-19. בואו תשמעו את הסיפור הזה איך הוא הולך, תקציר, כי הוא מאוד ארוך. נספר לכם בקיצור את הסיפור הזה. מי שמספר את הסיפור הזה הוא רופא. והוא עובר יום אחד ליד חלון של בית שגר בו איש עשיר שמת לא מזמן, הרופא טיפל בו, זה לא הצליח, הוא מת. ועל יד החלון הוא רואה נר דולק ולידו צנצנת מים ומטפחת, ורוח הרפאים של האיש המת עומדת שם ומתרחצת בצנצנת ומתנגבת במטפחת. אז הוא כמובן מתחיל לשוחח עם הרוח רפאים כי זה מה שעושים, ומתפתחת שיחה והרוח רפאים אומרת לו שהוא בן 500 שנה. אז הוא אומר לו 'אבל אתה אמרת לי שאתה בן 70?'. אז הרוח רפאים אומרת לו 'לא, הגוף הזה שמת עכשיו, הוא היה בן 70. אתה חושב שזה היה הראשון שלי? אני בתור רוח מתגלגל כבר מאות שנים, אני מסתובב בין גוויות'. ואז הרוח רפאים מתחילה לספר לו את כל ההיסטוריה הארוכה שלו. מתברר שבהתחלה לפני הרבה מאוד זמן הוא נולד חסיד. הוא למד המון תורה והוא כל הזמן קיפץ ודילג, הוא אומר: 'ואקפץ בתפילה ודלג שיר ואמחא כף וארוץ רצוא ושוב כאיש משתגע'. הוא גם שתה המון המון יין עד שמרוב יין נשרפו לו המעיים יום אחד והוא מת. ואז הוא חזר לחיים בגלגול הבא בתור צפרדע. הוא אומר: 'ויהי החסיד לצפרדע, צפרדע אשר לה כרעיים לנתר כמוהו וחמוהו היא הומייה וזועקת, אך יין ושכר לא תשתה כי אם מים'. וככה הוא חי לו בתור צפרדע עד שבאה חסידה ואכלה אותו. אבל זה לא נגמר כאן משום שהוא שוב התגלגל, הוא חזר להיות בן אדם, הפעם הוא היה חזן. הוא היה חזן מאוד פופולרי, הוא שר מאוד יפה. 'וימלא בית הכנסת אדם פלא פה, ושאר אנשי העיר נשאו בו על הבית מחוץ, ויהי בית התפילה כעיר נצורה רבבות עם סביב שתו עליו, כולם צמאים לדבריי לקולי ולמלאכת גרוני'. ומכיוון שהוא היה חזן מוצלח הזמינו אותו להרבה חתונות ושמה הוא אכל הרבה עד שיום אחד הוא אכל יותר מדי והוא שוב מת. ואז הוא הפך לדג. דג בלתי נותן קול ותאלמנה שפתיי ואשוב ואשת מים. אז כשהוא היה דג יום אחד הוא אכל תולעת ומתברר שהתולעת הייתה קשורה לקרס, כלומר דגו אותו ורצו לחתוך אותו ולבשל אותו. הטבחית לקחה סכין וברגע שהיא דקרה את הדג אז הדג אמר 'שמע ישראל'. אז הטבחית רצה לשאול את הרב מה עושים עם דג שאומר שמע ישראל. אז הרב אמר ובצדק שכנראה יש בו נשמה של בן אדם, צריך לטפל בו כבן אדם. אז עטפו אותו בתכריכים וקברו אותו והנשמה שלו יצאה והוא שוב התגלגלה ועכשיו הוא הפך לאיש מכס, מוכס בשר ונרות. ובתור איש מכס הוא הוציא הרבה כסף מאנשים והתעלל בעניים. האיש שכתב את הסיפור ממש ממש לא אהב מוכסים. כי הוא שואל באיזשהו שלב את הרוח כאילו 'מה, אנשי מכס הם לא בני אדם?'. כלומר מה שהוא אומר זה 'היש לאנשים האלה פאות ראש? היש להם זקן?'. ותען הרוח 'פאה יש ויש זקן ולב אין'. הוא ממש לא אהב אותם. אחרי שהוא היה מוכס הוא נהיה ינשוף. אחר כך הוא היה מקובל, כלומר מוחה קבלה, ואז הוא היה חפרפרת ואז הוא היה קברן ואז הוא היה כלב. ומכלב הוא הפך לקנאי דתי ואז הוא היה שועל ואז הוא היה רב ואז הוא היה חמור ואז הוא היה רופא. מה שקורה פה זה שהסיפור הזה הוא סאטירה, זאת אומרת הוא עובר את כל התפקידים הראשיים שהיו בחברה היהודית באותו זמן וצוחק על כולם משום שבכל אחד מהתפקידים האלה, בכל אחד מהגלגולים שלו הוא תמיד מושחת. הוא תמיד חוטא, הוא תמיד או גרגרן או חמדן או משהו כזה, הוא תמיד עושה את זה לא טוב. למשל כשהוא רופא הוא פשוט השוויצר. אנשים מעריצים את הרופא, הרופא מתנפח לו והוא מספר איך להשוויץ, איך לגרום לזה שהאנשים יעריצו אותך. ובין השאר הוא אומר דבר כזה: 'ספרים אין קץ קנה לך, הלבשם כותנות עור ואת גבותם ואת שפתם תצפה זהב, ושמתם בארון וסגור בעדם לנצח. לא תקרא בהם כל הימים אך חלונות שקופים אטומים עשה בדלתות ארונך וראה העם את תפארת רוב ספריך ויאמרו אין חקר לתבונתך'. אתה רוצה לעשות רושם על אנשים? תקנה הרבה ספרים, שים אותם במדפים, אל תקרא אותם אף פעם. זה נכון גם היום. ואחרי שהוא היה רופא הוא היה תרנגול הודו. אז הוא אומר: 'זה חליפתי, זה תמורתי, זה התרנגול. תרנגול מתנפח מולדת ארץ הודו ואתנפח כל היום וארחיב כמפוח מורעתי וארים במרחביה בקול גאוני'. אחרי שהוא היה תרנגול הודו הוא היה אדם מיוחס ועשיר ואז הוא מת ואז חזרנו להווה. זה עכשיו אנחנו פוגשים אותו אחרי שהוא מת. אז הרופא שואל את הרוח רפאים מה יקרה לך עכשיו? והרוח אומרת 'אין לי מושג'. כלומר אני בטח אתגלגל שוב במשהו, אולי הפעם אני אהיה איזה תולעת או משהו כזה. מה שכן, כדי לעזור לי מה שאתה יכול לעשות זה לקחת את כל הסיפור הארוך הזה שסיפרתי לך ולפרסם אותו בספר כדי שאנשים יקראו אותו, כדי שהם יוכלו ללמוד מהטעויות שלי ולא לעשות את כל השטויות שאני עשיתי. יפה מאוד. וככה זה היה עשוי להיגמר למרות שלי היו כמה התקטננויות קטנות בקשר לסיפור הזה. אלא מה, מתברר שהסופר הקדים אותי. כלומר זה שהסיפור הזה הוא בן 100 ומשהו שנה זה לא אומר שלא הייתה לו מודעות עצמית. משום שלפני שהסיפור נגמר אז הרופא שואל את הרוח עוד דבר. הוא שואל את הרוח: 'תגיד כמה זמן אמרת שהיה מאז שהיית בן אדם בפעם הראשונה? שהיית חסיד?'. אז הרוח רפאים אומר לו: '500 שנה'. 'וכמה זמן היה מאז שהיית מוכס על נרות?'. '300 שנה'. 'אז תגיד לי איך זה יכול להיות שהיית חסיד לפני 500 שנה כשכולם יודעים שתנועת החסידות התחילה לפני פחות מ-100 שנה? ואיך זה יכול להיות שהיית מוכס על נרות לפני 300 שנה שהרי כל אחד יודע שהמכס על הנרות הוטל רק לפני 50 שנה?'. זה יפה, הוא מצביע על החורים בעלילה. ועל זה הרוח רפאים עונה לו משהו שאני לא מצטט בדיוק את מה שכתוב אלא רק את רוח הדברים: 'תגיד לי אתה, אתה חכם גדול, מה אתה מתקטנן? אתה יושב פה ומדבר עם רוח רפאים, אתה רואה שאני רווח רפאים ואתה נכנס פה בדקויות של מספרים? נודניק, לך תפרסם את הספר שלך'. והוא אכן הלך ופרסם את הספר שלו ולכן אתם שומעים אותו עכשיו. זאת התשובה. את כל הפרקים של הפודקאסט אתם יכולים למצוא באתר שהגעתם אליו אם תחפשו 'התשובה פודקאסט' בגוגל, או בכל אפליקציית פודקאסטים כולל האפליקציה של רשת 'עושים היסטוריה' או פוקט קאסטס או בספוטיפיי אבל רק את שלושת הפרקים האחרונים. עדכונים על הרצאות שלי שנערכות בימים אלה בעיקר אונליין אתם יכולים למצוא בעמוד הפייסבוק 'דורון פישלר נגד העולם'. עורך ומפיק גיא בן-נון, ייעוץ ותמיכה מוראלית אביב שם-טוב, עורך ראשי רן לוי, מנהל עסקי דני טימור, אני דורון פישלר, בגלגול הבא אני אהיה חמוס. ביי ביי.</p>
                </div>
            </article>
            
        </div>
        
    
        
    
        
    
        
    
        
    </div>

    <script>
        const audio = document.getElementById('audio-player');
        function seekTo(time) {
            audio.currentTime = time;
            audio.play();
        }
    </script>

        </main>

        <footer>
            <p>&copy;  כל הזכויות שמורות לבעלי הפודקאסט. שירות זה מתמלל לכבדי שמיעה ואינו בעל הזכויות על התוכן.</p>
        </footer>
    </div>
</body>
</html>