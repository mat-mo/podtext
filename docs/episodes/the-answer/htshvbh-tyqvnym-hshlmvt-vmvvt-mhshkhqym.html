<!DOCTYPE html>
<html lang="he" dir="rtl">
<head>
    <meta charset="UTF-8">
    <meta name="viewport" content="width=device-width, initial-scale=1.0">
    <title>[התשובה] תיקונים, השלמות ומוות מהשחקים - פודטקסט</title>
    <link rel="stylesheet" href="../../styles.css">
    <script defer src="../../search.js"></script>
</head>
<body>
    <div class="container">
        <header class="site-header">
            <div class="logo">
                <a href="../../index.html">פודטקסט</a>
            </div>
            
            <div class="search-box">
                <input type="text" id="search-input" placeholder="חיפוש...">
                <div id="search-results" class="search-results hidden"></div>
            </div>

            <nav class="main-nav">
                <a href="../../index.html" class="nav-link">פרקים אחרונים</a>
                <a href="../../podcasts.html" class="nav-link">כל הפודקאסטים</a>
                <a href="../../rss.xml" class="rss-link" title="RSS">
                    <svg xmlns="http://www.w3.org/2000/svg" width="18" height="18" viewBox="0 0 24 24" fill="none" stroke="currentColor" stroke-width="2" stroke-linecap="round" stroke-linejoin="round"><path d="M4 11a9 9 0 0 1 9 9"></path><path d="M4 4a16 16 0 0 1 16 16"></path><circle cx="5" cy="19" r="1"></circle></svg>
                </a>
            </nav>
        </header>

        <main>
            
    <div class="episode-header">
        <h1>[התשובה] תיקונים, השלמות ומוות מהשחקים</h1>
        <div class="meta-row">
            <span class="meta-date">פורסם ב: 3 באוגוסט 2020</span>
            <a href="../../podcasts/the-answer.html" class="meta-feed">התשובה</a>
        </div>
    </div>

    <div class="transcript-container" id="transcript">
        
            <article class="paragraph speaker-דורון פישלר">
                <div class="paragraph-meta">
                    <span class="speaker-name">דורון פישלר</span>
                    <span class="timestamp">00:11</span>
                </div>
                <div class="content">
                    <p>היי, אני דורון. אפרת שאלה למה כל הפרקים של 'התשובה' נעלמו מספוטיפיי. אז ככה, הם לא נעלמו כולם. יש שלושה פרקים של הפודקאסט הזה בספוטיפיי, שלושת הפרקים האחרונים. השיטה כרגע היא ששלושת הפרקים האחרונים של הפודקאסט תמיד יהיו שם, שאר הפרקים לא. הם לא נעלמו מהעולם, עדיין אפשר לשמוע אותם בכל אופן אחר שאתם שומעים בו פודקאסטים, זאת אומרת בגוגל פודקאסטס למשל, או באפל פודקאסטס, או ב-Pocket Casts, או באפליקציה של רשת 'עושים היסטוריה', או באתר. בקיצור, בכל דרך אחרת. רק בספוטיפיי זה מוגבל לשלושת הפרקים האחרונים. בקשר ללמה עשו את זה, זו לא תקלה, זה לא קרה בטעות, זה קרה בכוונה, זו החלטה של הרשת. קצת ארוך להסביר למה התקבלה ההחלטה הזאת. אם אתם רוצים לשמוע את התשובה הארוכה אתם יכולים לשמוע את 'עושים טכנולוגיה' עם יובל דרור, יש שם כמה פרקים שבהם הוא מסביר את הסיפור של ספוטיפיי ולמה יכול להיות שפודקאסטרים יעדיפו לא לשים את הפרקים שלהם שם. בכל מקרה, הם לא הלכו לשום מקום, אתם עדיין יכולים לשמוע אותם, הם עדיין חינם, הכל בסדר. זאת התשובה, אנחנו נתחיל תכף.</p>
                </div>
            </article>
            
            <article class="paragraph speaker-קריין (פרסומת)">
                <div class="paragraph-meta">
                    <span class="speaker-name">קריין (פרסומת)</span>
                    <span class="timestamp">01:34</span>
                </div>
                <div class="content">
                    <p>יש המון אתגרים טכנולוגיים מרתקים בעולם התוכנה, אבל Riskified נמצאת באחד הצמתים הטכנולוגיים המרתקים ביותר. נקודת המפגש שבין בינה מלאכותית, סקייל אדיר ופסיכולוגיה אנושית. Riskified מפתחת מערכות שבוחנות מיליוני עסקאות מקוונות בכל רגע, מריצות עליהן אלגוריתמי Machine Learning ומבחינות בין לקוחות לגיטימיים לנוכלים ורמאים שמנסים לעקוץ סוחרים וקונים תמימים. כדי לעמוד באתגר הזה Riskified עושה שימוש בכלים ובפלטפורמות המתקדמים ביותר בעולם הטכנולוגיה: Kafka, Kubernetes, DynamoDB, Spark ועוד. Riskified נמצאת בתנופת צמיחה אדירה ומגייסת לשורותיה מפתחים מעולים במגוון תחומים. לפרטים ולהגשת קורות חיים בקרו בדף המשרות של Riskified בכתובת riskified.com/careers או הקליקו על הבאנר שמופיע על המסך כעת באפליקציית 'עושים היסטוריה' באנדרואיד.</p>
                </div>
            </article>
            
            <article class="paragraph speaker-דורון פישלר">
                <div class="paragraph-meta">
                    <span class="speaker-name">דורון פישלר</span>
                    <span class="timestamp">02:41</span>
                </div>
                <div class="content">
                    <p>היי, אני דורון פישלר וזאת 'התשובה'. ואין לי שאלה היום. זה עוד פרק של השלמות ותיקונים. היה לנו כבר אחד כזה פעם, זה עוד אחד. למה צריך לעשות עוד פרק? ככה, כמה סיבות. א', מאז הפרק הקודם ההוא היו כבר הרבה פרקים והצטברו כמה דברים שאולי כדאי לתקן או להוסיף. ב', קיץ עכשיו, וחם לי, וחופש, וקורונה, והמוח שלי עובד במשהו כמו 45% תפוקה ביום טוב, ולעשות פרק שלם חדש כל שבועיים זה מתיש. אני לא יודע אם ניסיתם פעם אבל זה די הרבה. אז היום אני בחצי חופש, אני אדבר על דברים שדיברתי עליהם כבר. מה אנחנו עושים פה? ככה. כל פרק אני מביא פה הרבה מאוד מידע ואני מאוד מאוד משתדל שכל מה שאני אגיד יהיה נכון. אני משתדל להצליב מקורות ולבדוק דברים ולשאול מומחים לנושא כדי שזה יהיה אמין כמה שאפשר, אבל אין מה לעשות, טעויות קורות, קרו ויקרו. זה בלתי נמנע, שלא לדבר על זה שצוות התחקירנים שלי כולל בדיוק בן אדם אחד, שגם הוא לא מציאה גדולה, זה אני דרך אגב. אז קורה שאנשים מעירים לי על דברים, אז כשצריך כדאי לתקן. למשל, סתם בשביל הדוגמה, בפעם הקודמת שעשיתי פרק השלמות ותיקונים אז דיברתי בו בין השאר על קוואקו דלה אומה, המשך הסאגה של קוואקו דלה אומה והזכרתי גרסה ספרדית של קוואקו דלה אומה שנקראת 'משחק האווז' שזה 'Juego de la Oca'. אבל מתברר לא קוראים לזה 'Juego de la Oca', זה 'Oca' לא 'Osa'. 'Oca' זה אווז בספרדית, בקיצור אז אני צריך עכשיו לתקן את התיקון שעשיתי בפעם הקודמת ואולי עכשיו אמרתי עוד משהו לא נכון ואחר כך אני אצטרך לעשות תיקון לתיקון לתיקון. בקיצור בלגן שלם כל העסק הזה.</p>
                </div>
            </article>
            
            <article class="paragraph speaker-דורון פישלר">
                <div class="paragraph-meta">
                    <span class="speaker-name">דורון פישלר</span>
                    <span class="timestamp">05:07</span>
                </div>
                <div class="content">
                    <p>אז כשאני מדבר על דברים לא נכונים, למה אני מתכוון? בפרק על שלוש הממלכות, הסיפור הסיני על האנשים החכמים שמערימים אחד על השני. אני לא הולך לספוילר עכשיו את הפרק הזה למקרה שעדיין לא שמעתם אותו, אבל יש קטע בפרק שבו אני מזכיר משקפת. ואילן, שהוא ככל הנראה בן אדם שמבין בהיסטוריה סינית יותר ממני, העיר שלא יכול להיות שהייתה שם משקפת, משום שבתקופה ההיא בסין לא התגלתה עדיין הזכוכית השקופה, אז לא היו להם משקפיים, משקפת, כאלה דברים. וזה נכון, אני מודה שהמשקפת הייתה תוספת שלי, היא לא באמת מוזכרת בספר. זה היה עיבוד חופשי, אני לא חשבתי על זה שלא היו להם משקפות. זה לא פרט סופר חשוב בסיפור וזה קורה לפעמים, תמיד גם בסרטים שמבוססים על סיפור אמיתי אז תמיד יש איזה משהו לא נכון. אז במקרה הזה הייתה פה טעות, לא נורא, לא קריטי. מה שיותר חשוב, זה אריאל העיר לי על זה שהצלחתי איכשהו לטעות בשם של הדמות הראשית בפרק: ז'וגה ליאנג. זה שאני מדבר עליו שם כל הזמן, החכם הסיני הידוע. ובכן, לא קוראים לו ז'וגה ליאנג. להגנתי צריך להגיד שאני אמרתי מראש כבר בפרק שאני בטוח מבטא את זה לא נכון. אני פשוט לא ידעתי איך אני מבטא את זה לא נכון. לא קוראים לו ז'וגה ליאנג, קוראים לו ג'וגה ליאנג. זה מתחיל בג'ו ולא בז'ו. יש הבדל, זה משמעותי, בייחוד כשאני במיוחד השתדלתי לעשות את זה נכון וחיפשתי הקלטות של סינים שאומרים את השם שלו כדי להגיד את זה נכון ואיכשהו עדיין הצלחתי לטעות בזה לגמרי. וזה מופיע לכל אורך הפרק, אני שקלתי פשוט להקליט את כל הפרק עוד פעם רק בשביל לתקן את זה, אבל זה קצת ארוך. לא משנה, נשאיר את זה ככה, שתדעו: ג'וגה ליאנג זה השם הנכון.</p>
                </div>
            </article>
            
            <article class="paragraph speaker-דורון פישלר">
                <div class="paragraph-meta">
                    <span class="speaker-name">דורון פישלר</span>
                    <span class="timestamp">07:22</span>
                </div>
                <div class="content">
                    <p>ארטיק-קרטיב, פרק שאני מאוד מאוד אוהב, הפרק על ארטיק-קרטיב, זה היה ממש כיף. אבל היה שם קטע אחד שגוי מתברר. אחד הדברים שדיברתי עליהם בפרק זה על ההגרלות, על מבצעי הגרלה, איסוף עשרה מקלות של ארטיקים שילחו אלינו ואולי תזכו בבננה דקורטיבית או אני לא יודע מה. מה שאמרתי בפרק זה שכדי לא להיחשב להגרלה, כי הגרלות זה לא חוקי, הימורים זה לא חוקי, אלא לתחרות, אז צריך לכלול איזשהו אלמנט של ידע. ובשביל זה כל ה'השלם את הסיסמה' וכל זה שתמיד יש בהגרלות האלה. יהונתן קלינגר, שאיתו דרך אגב התייעצתי בקשר לפרק הזה, אבל התברר שלא התייעצתי איתו מספיק, אז הוא תיקן אותי שזה למעשה לא נכון. זה לא נכון היום. יכול להיות שזה כן היה נכון בשנות החמישים מתי שחברת 'ארטיק' רצתה להבהיר שהיא לא עושה הגרלות אלא תחרויות, אבל היום ודי מזמן זה כבר לא המצב. המצב בארץ הוא כזה: אסור לעשות הימורים בארץ, חוץ מזה שכן. זאת אומרת, אסור אבל יש מקרים חריגים. להקים קזינו אסור, אבל יש חריג שנקרא 'היתר כללי לעריכת הגרלות לפרסומת מסחרית'. כלומר, חברה שרוצה לעשות הגרלה לצורך קידום מכירות היא יכולה לעשות את זה עם מגבלות מסוימות, כי אנחנו לא רוצים שזה יהפוך להימורים כביכול. חברת מסטיקים הייתה יכולה להגיד שהיא עושה כל שבוע הגרלה בין כל רוכשי המסטיקים שלה, המחיר של מסטיק הוא 100 שקל, ובין כל מי שקונה מסטיק מוגרל פרס של מיליון שקל בסוף השבוע או משהו. אז זה כאילו הגרלה מסחרית אבל בעצם מה שקרה זה שהיא הפכה לחברת הימורים, היא מוכרת כרטיסי הגרלה שיש בהם גם מסטיק אבל המסטיק הוא רק תירוץ כי אף אחד לא באמת משלם 100 שקל על מסטיק. בקיצור, היא הפכה לקזינו דה פקטו, שזה דרך אגב אחלה שם לקזינו. קזינו דה פקטו, בואו בשביל המשקאות, צאו בשביל המסטיק. בואו בשביל המסטיק, צאו בשביל הכסף... לא משנה. אוקיי, אז כדי שדבר כזה לא יקרה יש מגבלות בחוק על איך אפשר לעשות הגרלות מסחריות בארץ. למשל, לחברה מותר לעשות לא יותר משתי הגרלות בשנה וגם הן עם רווח של לפחות ארבעה חודשים ביניהן. המחיר של המסטיק או ארטיק או מה שזה לא יהיה שצריך לקנות בשביל להשתתף הוא לא יכול להיות יותר גבוה במהלך המבצע מהמחיר שלו בימים רגילים שבהם אין הגרלה. אסור להמר על משחקי ספורט, צריך להיות מפקח על ההגרלה שיבדוק שהכל כשר ועוד כל מיני דברים. אז כן, יש חוקים, אבל בשום מקום בחוק לא כתוב שצריך לענות על שאלה דבילית בשביל להשתתף. זה פשוט לא נכון. יותר מזה, לשאול שאלת טריוויה אפילו לא יעזור. ב-2003 היה מקרה של מקומות שערכו משחק שנקרא 'בינגו טריוויה'. איך זה עבד? אתם קונים כרטיס, אתם משחקים בינגו, שזה משחק הימורים לגמרי, זה רק מזל, ואז מי שזוכה צריך לענות על כמה שאלות טריוויה, ואם הוא עונה נכון הוא מקבל את הפרס הגדול, את הכסף. האנשים שהפעילו את המשחק הזה טענו שזה לא הימורים כי יש פה אלמנט של ידע, זה משחק ידע. המשטרה טענה, וכאן אני מצטט מתוך הידיעה ב'הארץ' על זה, שאין מדובר בשאלות רציניות המוכיחות יכולת אלא בשאלות כמו כמה ימים ארכה מלחמת ששת הימים או מה צבעו של השלג. הממ... בקיצור בית המשפט פסק שלמרות השאלות המאתגרות האלה המשחק הזה הוא הימורים ולכן הוא לא חוקי. אז לא, זה לא מספיק לשאול באיזה טעם הארטיק ובאיזו שנה התרחשו מאורעות תרפ"ט וזה גם תכלס לא משנה.</p>
                </div>
            </article>
            
            <article class="paragraph speaker-דורון פישלר">
                <div class="paragraph-meta">
                    <span class="speaker-name">דורון פישלר</span>
                    <span class="timestamp">11:44</span>
                </div>
                <div class="content">
                    <p>בואו נדבר על פלוצים. זה לא תיקון, אבל בעקבות הפרק הרבה אנשים המליצו לי על הספר 'האם הם מפליצים?' של ניק קרוזו ודני רבאיוטי. ספר חינוכי ורב-מכר ככה מתברר, שסוקר סוגים שונים של חיות ושואל את השאלה שהיא השם שלו, כלומר, אתם רוצים לדעת האם סוסים מפליצים? כן, והרבה. האם תמנונים מפליצים? לא, ועוד הרבה פרטים חשובים ומעניינים. באמת, זאת אומרת, זה באמת ספר שעונה תשובות ענייניות ומעניינות. יש האמת שתי גרסאות לספר הזה, הגרסה שתורגמה לעברית היא יותר לילדים, יש גרסה באנגלית שהיא קצת יותר מפורטת, קצת יותר פרטים נכנסת יותר לעומק, כולל זה שפרות ים למשל משתמשות בפלוצים בתור ויסות גזים כדי להרים ולהוריד את עצמן מתחת לפני הים, כמו צוללת. חשוב, מאוד חשוב, אז נשמע כמו ספר מומלץ.</p>
                </div>
            </article>
            
            <article class="paragraph speaker-דורון פישלר">
                <div class="paragraph-meta">
                    <span class="speaker-name">דורון פישלר</span>
                    <span class="timestamp">12:59</span>
                </div>
                <div class="content">
                    <p>מה יקרה אם כדור הארץ יפסיק להסתובב? על זה עניתי. היה פרק שבו דיברתי על מה יקרה אם כדור הארץ יפסיק להסתובב, מה יקרה אם הוא יסתובב יותר מהר, מה יקרה אם הוא יסתובב בכיוון ההפוך, כל מיני שאלות מורכבות, אבל מתוך כל זה עלתה שאלה אחרת: למה בחורף קר ובקיץ חם? שנשמע כמו השאלה היותר פשוטה אבל לא לגמרי. מה שאמרתי בפרק זה שבגלל זווית הסיבוב של כדור הארץ, העובדה שהוא מסתובב כשהוא קצת נטוי, זה אומר שכל נקודה על כדור הארץ בחלק מהשנה חשופה לשמש יותר זמן לאורך היום ובחלק מהשנה פחות זמן, בקיץ הימים ארוכים יותר וכשאתה נמצא יותר זמן בשמש אתה אוגר יותר אור ומתחמם וזה נכון, אבל זאת לא כל התשובה. האופן שבו אמרתי את זה גורם לזה להישמע כאילו זאת הסיבה היחידה שבקיץ חם ובחורף קר וזאת לא. כמה אנשים תיקנו אותי: יאיר ואווגני ודובי ועוד כמה, וכולם צודקים. העניין פשוט שאני לא רציתי להיכנס לזה בפרק המקורי כי ההסבר הוא לא מסובך, זה פשוט משהו שצריך גלובוס ופנס כדי להבין אותו. אם הייתי ביוטיוב אז נורא קל להסביר את זה אינטואיטיבית אבל באודיו בלי שום דבר ויזואלי בלי לראות שום דבר זה קשה כי צריך לדבר על דברים כמו הזווית של ציר כדור הארץ ביחס למישור המלקה של מערכת השמש וכבר איבדתם עניין. אבל עדיין צריך לתקן, אז העניין הוא כזה: בקיץ, לא רק שיש יותר שעות אור בקיץ, אלא גם הזווית שבה מגיע אלינו האור היא ישרה יותר. אם השמש מאירה ישר מלמעלה זה מחמם יותר מאשר אם היא מאירה בזווית באלכסון, כמו לוח סולארי אם מניחים אותו בזווית ישרה מול השמש הוא יקלוט יותר אנרגיה מאשר אם שמים אותו באלכסון כי אותה כמות של אור שמש מתפרסת על פני שטח גדול יותר. מזווית הראייה שלנו בתור אנשים שחיים על כדור הארץ השאלה היא פשוט האם השמש נמצאת גבוה בשמיים או שהיא נמוכה יותר, אם היא נראית כאילו היא בזריחה או בשקיעה. אז בקיץ השמש מגיעה גבוה יותר לאמצע השמיים ומחממת מאוד, בחורף היא אף פעם לא מגיעה מאוד גבוה ולכן היא מחממת פחות. ולכן בקיץ חם ובחורף קר. זאת גם הסיבה שבאנטארקטיקה נגיד לא חם, למרות שיש שם אור שמש. במשך הקיץ באנטארקטיקה השמש זורחת 24 שעות ביממה, לא שוקעת אף פעם, אז אם החום היה תלוי רק בשעות האור היה צריך להיות שם מאוד חם, אבל לא מאוד חם שם. מאוד מאוד נדיר שמישהו מתלונן על חום באנטארקטיקה. פשוט גם כשיש יום, גם כשהשמש זורחת, היא אף פעם לא מגיעה גבוה, היא תמיד נמצאת קצת מעל האופק, נראית כאילו היא בדיוק עומדת לשקוע ולכן היא אמנם מחממת אבל לא הרבה. הקיץ באנטארקטיקה יותר חם מהחורף וזה לא ממש אומר לנו הרבה.</p>
                </div>
            </article>
            
            <article class="paragraph speaker-דורון פישלר">
                <div class="paragraph-meta">
                    <span class="speaker-name">דורון פישלר</span>
                    <span class="timestamp">16:18</span>
                </div>
                <div class="content">
                    <p>אוקיי, נעבור לאסטרואידים. בפרק 'נחש, ברק או אסטרואיד', הפרק הזה עסק בשאלה למה יש יותר סיכוי להרוג אותך: מכת ברק, נחש חנק או אסטרואיד שנופל עליך. אז עניתי לשאלה הזאת וקודם כל, אם לא שמעתם את הפרק עד עכשיו אז מה שאני הולך להגיד עכשיו יהיה ספוילר, אז אם לא שמעתם אותו עדיין לכו ותשמעו אותו עכשיו, תעצרו את הפרק הזה שימו פוזה רגע לכו תחזרו לכאן אני אחכה פה. אוקיי, כן, טוב, אז ככה. בפרק הזה אמרתי שמספר ההרוגים מפגיעות מטאור ככל הידוע לנו הוא אפס. כלומר, לא ידוע על אף בן אדם בהיסטוריה שנהרג מפגיעת מטאור. זה היה נכון כשהקלטתי את הפרק, אבל מאז זה השתנה. למרות שזה לא שמאז שהקלטתי את הפרק מישהו נפגע ממטאור. קודם כל כמה מקרים שלא הזכרתי בפרק: היה את המקרה של אן הודג'ס, אישה אמריקאית שבשנת 1954 אסטרואיד נפל דרך הגג שלה פגע בה ופצע אותה קל, היא לא מתה אז זה לא נחשב. היה, וכמה אנשים שאלו אותי על זה, על האירוע בטונגוסקה ב-1908. סיפור מאוד מעניין שאולי אני אגיע לדבר עליו בהרחבה מתישהו. בגדול מה שקרה זה שהיה פיצוץ מאוד מאוד גדול, ממש גדול, ולאף אחד לא ברור למה. היום ההסבר הכי מקובל לאירוע הזה זה שזה היה מטאור די גדול שהתפוצץ באטמוספירה ועשה את הפיצוץ הזה שהרס שטח עצום. כלומר, אם דבר כזה היה קורה מעל מוסקבה או לונדון או משהו, זה היה אסון אדיר שהיה הורג מאות אלפי אנשים ומשנה את מהלך ההיסטוריה. אבל זה קרה באזור שפשוט לא היו בו אנשים ולכן כמעט אף אחד לא שם לב. הרבה מאוד עצים נפלו אבל לא בטוח שהיה אפילו בן אדם אחד שנפגע. יש דיווחים, יש טענות ששלושה אנשים מתו, אבל אין אישור רשמי לאף אחד מהם. אף אחד מהם לא אומת זה בגדר שמועות. אז עדיין, רשמית בכל ההיסטוריה אין מקרה מאומת של בן אדם שמטאור הרג אותו. אבל ההיסטוריה השתנתה. באפריל השנה התפרסם בכתב עת מדעי על מטאוריטים ואסטרונומיה מאמר מעניין שהגיע כמובן, כי מאיפה יגיע מאמר על אסטרונומיה, מהיסטוריון טורקי. אלטאי בייאטלי, אני חושב שככה קוראים לו, שוב אני בטח מבטא את זה לא נכון, מה לעשות. הוא מצא דבר מאוד מעניין במסמכים ישנים שהוא חקר והוא צירף אליו שני אסטרופיזיקאים כדי לבדוק את העסק הזה ולפרסם. מה שהוא עשה הוא בדק מסמכים מארכיון המדינה של טורקיה, פשוט ערימה ענקית של משהו כמו 60 מיליון מסמכים, מכתבים, דוחות, שדי אף אחד לא קרא. הקובץ המסוים שהוא בדק היה בלתי קריא במיוחד בגלל שהם עסקו בדברים שקרו באזור שהיום הוא כורדיסטן בעיראק וכתובים בשפה שעוד יותר קשה לתרגום כי זה ניב מסוים של טורקית שכתוב באותיות ערביות ופרסיות כך שרוב האנשים היום אפילו אם הם מבינים טורקית לא יכולים להבין את זה. אז אחרי הרבה שנים שהמסמכים האלה פשוט ישבו להם באיזשהו מקום, רק בשנים האחרונות התחילו לסרוק אותם ולהעביר אותם לפורמט דיגיטלי, ובמסגרת הזאת הוא מצא דבר מעניין. מכתב שנכתב ב-1888 ומתאר דבר משונה שקרה באיזה כפר כורדי: אנשים ראו בשמיים כדור אש שזז במהירות ואחריו נפלו מהשמיים אבנים בוערות. יותר מאחת, נפלו הרבה אבנים מה שמתאים למצב שבו אסטרואיד גדול מתפוצץ באטמוספירה ומתפרק לחתיכות. נפלו על הכפר ואיש אחד נהרג. אחד אחר נפצע והפך למשותק. אז כאילו אני בטוח שאז זה היה מין אלוהים כועס או משהו כזה, היום היינו קוראים לזה בעסה נפלה עליך אסטרואיד. אבל עדיין, זה שמישהו אחד סיפר את הסיפור הזה זה לא אומר הרבה בגלל שזה לא מאומת. אבל באותו מאגר נמצאו שני מסמכים אחרים שנכתבו כנראה על ידי אנשים אחרים שמתארים את אותו אירוע. אחד מהם אפילו אומר שהוא שולח עם המכתב חתיכה מהסלע שנפל מהשמיים, כך שיכול להיות שפיסת המטאורית הזאת עדיין יושבת אי שם באיזה ארכיון טורקי. אז לפי המאמר הזה זה מקרה מתועד ומאומת מכמה מקורות של בן אדם שמת מפגיעת אסטרואיד. אז כן, יש אחד כזה. האיש היחיד בהיסטוריה נכון לעכשיו שאנחנו יודעים עליו שמת מפגיעת אסטרואיד, בן אדם עם הרבה מזל או שלהיפך. בכל חופן בשאלה האם מזה צריך להטריד אתכם, אז זה קרה בדיוק פעם אחת לפני יותר מ-130 שנה, לא זה לא דבר שצריך להטריד אתכם ביומיום. אז בנימה אופטימית זו, זאת הייתה 'התשובה'.</p>
                </div>
            </article>
            
            <article class="paragraph speaker-דורון פישלר">
                <div class="paragraph-meta">
                    <span class="speaker-name">דורון פישלר</span>
                    <span class="timestamp">22:32</span>
                </div>
                <div class="content">
                    <p>עורך סאונד ומפיק גיא בינוני, תמיכה מורלית וייעוץ אביב שם טוב וגם רן לוי שהוא גם העורך הראשי ומנהל את הקהילות, יסעור סילבצקי ודני טימור מנהל עסקי ואמרתי את כולם. דורון פישלר נגד העולם זה העמוד שלי בפייסבוק שבו מתעדכנים עם פרקים חדשים והרצאות וכאלה דברים ואת כל הפרקים של הפודקאסט אתם יכולים להשיג באתר ranlevi.com/theanswer או בכל אפליקציית פודקאסטים וזה הכל. אני דורון, אחרי הפרסומת אני אקרא עוד כמה שאלות שקיבלתי שאין להן תשובה.</p>
                </div>
            </article>
            
            <article class="paragraph speaker-קריין (פרסומת)">
                <div class="paragraph-meta">
                    <span class="speaker-name">קריין (פרסומת)</span>
                    <span class="timestamp">23:14</span>
                </div>
                <div class="content">
                    <p>אם אתם מחפשים מתנה מקורית ואישית, כזו שלא שוכחים אף פעם, אלבום תמונות הוא רעיון מצוין. ולא סתם אלבום תמונות דיגיטלי מודפס, אלא אלבום תמונות אישי כזה שתפור ביד אומן בדיוק לאדם שאתם אוהבים. אלבומי יום הולדת ובר או בת מצווה, אלבומי מזכרת מטיולים שלא רוצים לשכוח ואפילו אלבומי פרידה מחברים לעבודה. אלבום אישי ומעוצב שכזה שיכול להכיל לא רק תמונות אלא גם מזכרות אישיות, מגלוריה שקניתם בטיול ועד כרטיסיית ברכות מהחברים, אלבום כזה הוא מתנה הרבה יותר טובה ומשמעותית מאשר עוד כרטיס מתנה לרשת בגדים כזו או אחרת. בקרו באתר של 'אלבומים של אביב' בכתובת avivalbums.co.il כדי להתרשם מעשרות אלבומי המתנה שיצרה אביב וקבלו השראה למתנה שאתם מחפשים. מאזיני רשת 'עושים היסטוריה' זוכים ל-10% הנחה על כל הזמנה. avivalbums.co.il.</p>
                </div>
            </article>
            
            <article class="paragraph speaker-דורון פישלר">
                <div class="paragraph-meta">
                    <span class="speaker-name">דורון פישלר</span>
                    <span class="timestamp">24:25</span>
                </div>
                <div class="content">
                    <p>היי, שלום, חזרתי. ככה. מספר השאלות שנשלחו עד היום דרך הטופס באתר של 'התשובה' הוא 6,195. כן זה די הרבה שאלות. זאת אומרת אם אני עונה על שאלה אחת פעם בשבועיים זה ייקח לא מעט זמן. אז אני כל פעם מתנצל על זה, אני כל פעם אומר אני לא יכול להגיע לכל השאלות, אני לא יכול להגיע אפילו לרוב השאלות בתכלס, רק חלק קטן מאוד מהשאלות מקבלות פרקים משלהן. זה לא אומר שאתם לא יכולים לשלוח לי שאלות, אם יש לכם משהו מעניין אז נראה אולי זה ייצא טוב. אבל בואו נקרא עכשיו רק שתראו מה אני מקבל, כמה מבחר קטן מהשאלות שהגיעו אליי. זה בלי תשובות, רק שאלות.</p>
                </div>
            </article>
            
            <article class="paragraph speaker-דורון פישלר">
                <div class="paragraph-meta">
                    <span class="speaker-name">דורון פישלר</span>
                    <span class="timestamp">25:22</span>
                </div>
                <div class="content">
                    <p>אור שאל: איך הרוק הולך לכיוון הנכון אם בולעים אותו כשאנחנו עומדים על הראש? הממ, שאלה יפה אני חושב. רגב: איך הכינו את הסרגל הראשון בלי סרגל אחר? אורי שאל: מה יקרה אם סופגניות יילחמו בהמבורגרים? גרביל דביל שאל: מה יהיה בעתיד? זה קצת כללי אני חושב, יהיה טוב. נועם שאל: איזה דת היא הנכונה? כן, שאלה גדולה קצת, אני לא יודע אם אני אספק לכם את התשובה לזה. הרבה אנשים נותנים תשובות לשאלה הזאת, אני לא בטוח שהתשובה שלי תהיה אמינה יותר משל אחרים. גם אני שאל: איך יודעים מתי נגמרת גלקסיה אחת ומתי מתחילה אחרת? יפה. עידן שאל: מה הדרך הכי קלה לפוצץ את העולם? ניסיון יפה עידן, אבל לא, אני לא הולך לסייע לך בתוכניתך המרושעת. איתי שאל: למה מילים בפ' מצחיקות? מילים בפ' מצחיקות? פיצה, פפאיה, פרו, פוליגמיה, זה מצחיק? קצת מצחיק לא יודע. אלישיב שאל: למה יש תרנגולות? פילוסופי משהו. אבי: למה לוקח לך כל כך הרבה זמן להעלות פרק חדש? כי זה הרבה עבודה והרבה תחקיר ואז בסוף עדיין בכל זאת יש לי טעויות. חושמבנה שאל: מה התאריך היום? שאלה שהתשובה לה משתנה עם הזמן. לילך שאלה: איך כדור קופץ? בוינג בוינג. אלון שאל: למה נולדים דווקא אחרי תשעה חודשים ולא אחרי עשרה חודשים? אני לא יודע תגישי ערעור אם זה לא נראה לך. פשטידת טונה מעושנת שאל: מה מלפפון יותר ארוך או ירוק? מקורי. שלב שאל: אם אני איחשף לקרינה רדיואקטיבית האם אני אהפוך לגרביל? זה אותו גרביל מקודם? אני לא יודע. עידן שאל, אני לא יודע אם זה אותו עידן מקודם, כנראה עידן אחר: אם היום אפס מעלות ומחר יהיה קר פי שתיים כמה מעלות יהיו? יופי. בועז שאל: מי רצח את ארלוזורוב? תקשיב בועז, אני לא יודע למה אתה רומז, אבל אני לא הייתי שם בכלל, לא הייתי בסביבה ואני מוחה על הרמיזות הגסות שלך. עידו שאל: מה שלומך היום? בסדר תודה. בעילום שם שאל: למה קוראים לך דורון? זאת שאלה להורים שלי לא אליי. אנונימי שאל: אמרו לך פעם שאתה מאלה דני סנדרסון? שאני מאלה דני סנדרסון. לא יודע. ישראל אהרוני לא ההוא שאל: למה אתה עדיין רווק? קצת אישי הדברים האלה אתם לא חושבים? סתם איזה איש רנדומלי שאל: היי דורון מאיזה כיוון אתה אוכל את הקרמבו שלך? אוקיי די, אני לא מספק יותר פרטים על החיים האישיים שלי כאן. חיים: מדוע אני מרגיש צמרמורת של הנאה כשאני אומר את המילה 'פופיק'? אני חושב שזה דבר שאתה צריך לברר עם עצמך חיים, אבל זה מתחיל בפ' אז אולי זה קשור. מורן שואלת: אני מבינה את הרציונל מאחורי יממה, חודש ושנה אבל למה שבוע? עניתי על זה כבר. יש פרק, יש פרק של הפודקאסט הזה שנקרא 'למה בשבוע יש שבעה ימים', אני מדבר בו בדיוק על זה. פשוט תשמעי את הפרק ההוא מורן. עומרי שאל: למה מאכלים טעימים הם לא בריאים ומאכלים בריאים הם לא טעימים? עניתי על זה כבר. יש פרק כזה. 'למה לאוכל רע יש טעם טוב', אני מתחיל לחשוב שאתם שואלים שאלות בלי ששמעתם את כל הפרקים עד עכשיו. תקשיבו, אולי עניתי לכם כבר על שאלה, בשביל זה הפרקים האלה שם. בכל מקרה, אלה היו כמה שאלות. בעוד שבועיים נחזור עם פרק חדש, אלא אם כן אתם אנשי העתיד ואז אתם יכולים לשמוע את הפרק החדש כבר עכשיו כי הוא כבר יצא ויודעים מה לא משנה. זאת הייתה 'התשובה'. ביי ביי.</p>
                </div>
            </article>
            
        </div>
        
    </div>

    <script>
        const audio = document.getElementById('audio-player');
        function seekTo(time) {
            audio.currentTime = time;
            audio.play();
        }
    </script>

        </main>

        <footer>
            <p>&copy;  כל הזכויות שמורות לבעלי הפודקאסט. שירות זה מתמלל לכבדי שמיעה ואינו בעל הזכויות על התוכן.</p>
        </footer>
    </div>
</body>
</html>