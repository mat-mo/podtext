<!DOCTYPE html>
<html lang="he" dir="rtl">
<head>
    <meta charset="UTF-8">
    <meta name="viewport" content="width=device-width, initial-scale=1.0">
    <title>כמה ימים יש בשבוע? (שידור מעודכן) [התשובה] - פודטקסט</title>
    <link rel="stylesheet" href="../../styles.css">
    <script defer src="../../search.js"></script>
</head>
<body>
    <div class="container">
        <header class="site-header">
            <div class="logo">
                <a href="../../index.html">פודטקסט</a>
            </div>
            
            <div class="search-box">
                <input type="text" id="search-input" placeholder="חיפוש...">
                <div id="search-results" class="search-results hidden"></div>
            </div>

            <nav class="main-nav">
                <a href="../../index.html" class="nav-link">פרקים אחרונים</a>
                <a href="../../podcasts.html" class="nav-link">כל הפודקאסטים</a>
                <a href="../../rss.xml" class="rss-link" title="RSS">
                    <svg xmlns="http://www.w3.org/2000/svg" width="18" height="18" viewBox="0 0 24 24" fill="none" stroke="currentColor" stroke-width="2" stroke-linecap="round" stroke-linejoin="round"><path d="M4 11a9 9 0 0 1 9 9"></path><path d="M4 4a16 16 0 0 1 16 16"></path><circle cx="5" cy="19" r="1"></circle></svg>
                </a>
            </nav>
        </header>

        <main>
            
    <div class="episode-header">
        <h1>כמה ימים יש בשבוע? (שידור מעודכן) [התשובה]</h1>
        <div class="meta-row">
            <span class="meta-date">פורסם ב: Mon, 24 Jan 2022 14:03:49 +0000</span>
            <a href="../../podcasts/the-answer.html" class="meta-feed">התשובה</a>
        </div>
    </div>

    <div class="player-container">
        <audio id="audio-player" controls>
            <source src="" type="audio/mpeg">
            Your browser does not support the audio element.
        </audio>
    </div>

    <div class="transcript-container" id="transcript">
        
            
        
            
        
            <article class="paragraph speaker-דורון פישלר">
                <div class="paragraph-meta">
                    <span class="speaker-name">דורון פישלר</span>
                    <span class="timestamp">00:00</span>
                </div>
                <div class="content">
                    <p>אתם אוהבים חידות? לא כאלה של מה ההבדל בין חלב, אלא חידות שגורמות לכם לבהות בתקרה ולמלמל 'רגע, אבל אם הוא עשה ככה...' תקשיבו לזה. יש עשרה חדרים, בכל אחד מהם ישן שובב. באמצע הלילה כל אחד מהשובבים בתורו מתעורר ובודק את הדלת של החדר שלו. אם הדלת שלו בסדר, היא שם, היא דלת, אז הוא הולך לדלת של אחד החדרים האחרים, לא החדר שלו, מפרק אותה וסוחב אותה למחסן, ואז חוזר לישון. אם הוא מתעורר ומגלה שאין לו דלת בחדר כי מישהו לקח אותה, אז הוא הולך למחסן, לוקח דלת, מתקין אותה בחדר שלו וחוזר לישון. ככה זה נמשך עד שכל אחד מהשובבים התעורר ועשה את מה שהוא עשה. אנחנו לא יודעים באיזה סדר הם התעוררו, אנחנו לא יודעים איזה דלת כל אחד מהם פירק. השאלה היא, בסוף הלילה הזה, מה המספר המקסימלי של דלתות שיכולות להיות במחסן? אם בשלב הזה אתם עצרתם רגע, או עשיתם פאוז, או העברתם אחורה כדי לשמוע את זה שוב, או התחלתם לספור על האצבעות או לצייר משהו על נייר או לעצום עיניים ולהתרכז ממש, יופי! כי הפרסומת הזאת נועדה לכם. כי חידות כאלה, שהן חצי משחק וחצי כאב ראש, זה בדיוק סוג החשיבה של אנשים שנהנים לאתגר את המוח שלהם עם שאלות קשות. ואם זה אתם, אז כדאי שתדעו את הדבר הבא: במהלך חודש פברואר מתקיים השלב הראשון של המיונים לנבחרות ישראל במדעים. יש דבר כזה. למדינת ישראל יש נבחרות בוגרות שהן מתחרות באולימפיאדות הבינלאומיות בכימיה, בפיזיקה, במתמטיקה, בביולוגיה, במדעי המחשב, בסייבר ובבינה מלאכותית. אליהן יכולות להתמיין תלמידות ותלמידים מכיתות ט' עד י"א. וישנה גם הנבחרת הצעירה שהיא עתודה לנבחרות הבוגרות, אליה מצטרפים כבר בכיתה ז'. אז מה עושים כשפרסומת כזאת נגמרת? פשוט נכנסים לרשת, מחפשים נבחרות ישראל במדעים, בודקים מתי זה קורה, ואולי מייצגים את ישראל באולימפיאדות הבינלאומיות במדעים. ואפילו לא צריך לדעת לעשות סקיפ בשביל זה. נבחרות ישראל במדעים הן מיזם משותף של משרד החינוך ומרכז מדעני העתיד של קרן מיימונידיס.</p>
                </div>
            </article>
            
            <article class="paragraph speaker-דורון פישלר">
                <div class="paragraph-meta">
                    <span class="speaker-name">דורון פישלר</span>
                    <span class="timestamp">02:48</span>
                </div>
                <div class="content">
                    <p>היי, זה דורון, ושלומי טוב, תודה ששאלתם. עדיין, זה לא פרק חדש של התשובה, זה עדיין פרק מחודש. הכל בסדר, אני בסדר, אנשים התחילו לדאוג לי, פשוט הכל טוב, הפודקאסט לא הסתיים או משהו. יהיו פרקים חדשים, עוד קצת סבלנות. הפרק הזה הוא לא פרק חדש, גם הפעם זה בינתיים פרק שיצא כבר בעבר אבל עם שדרוגים קטנים. יש תוספת קטנה בפרק הזה שלא הייתה במקור, שהיא פשוט עובדה כזאת נפלאה שכששמעתי אותה אני אמרתי זה יהיה פשע נגד הפודקאסט אם היא לא תוזכר פה. ואם לא שמעתם עדיין את הפרק הזה בכלל אז זה לא משנה, אז פשוט תשכחו ממה שאמרתי. חוץ מזה צריך להגיד, בנוסף לקרדיטים שכלולים כבר בפרק, יותם אלחמי עשה את העריכה המחודשת. אז זה הפרק, אני רק מזהיר מראש הוא טיפה קצר, אבל זה בסדר שהוא קצר, אין בעיה עם זה שהוא קצר. טוב, ביי.</p>
                </div>
            </article>
            
            <article class="paragraph speaker-דורון פישלר">
                <div class="paragraph-meta">
                    <span class="speaker-name">דורון פישלר</span>
                    <span class="timestamp">03:59</span>
                </div>
                <div class="content">
                    <p>היי, אני דורון פישלר ואתם מאזינים לתשובה. השאלה הפעם היא שאלה מאוד נפוצה, אני קיבלתי מכמה אנשים, והשאלה היא זאת: כמה ימים יש בשבוע? התשובה היא שבעה. זאת הייתה התשובה. אם גם אתם רוצים לשלוח שאלות אתם יכולים לעשות את זה בטופס שנמצא בעמוד של התשובה באתר של רשת עושים היסטוריה. הפיק וערך דור קומט, אביב שם טוב... מה? קצר מדי? כאילו קצר מדי? טוב, אני אראה אם יש על מה להרחיב. אוקיי, משפחת מלכה שאלו אותי למה יש שבעה ימים בשבוע והאם תמיד היו שבעה ימים בשבוע. והם לא היו היחידים, גם עידו וגם דוד וגם ירדן שאלו דברים מאוד דומים. זאת שאלה נפוצה. אז, האם תמיד יש ותמיד היו שבעה ימים בשבוע? התשובה היא לא. בסדר, אני אפרט. מיד אחרי זה.</p>
                </div>
            </article>
            
            <article class="paragraph speaker-דורון פישלר">
                <div class="paragraph-meta">
                    <span class="speaker-name">דורון פישלר</span>
                    <span class="timestamp">05:12</span>
                </div>
                <div class="content">
                    <p>נכון לפעמים אתם קמים עם הרגשה של יום חמישי? כלומר אני יודע שיום שני היום, אבל לא יודע למה מהבוקר תקוע לי בראש שיום חמישי, אני כל הזמן כאילו מוכן לסוף שבוע ואני הולך בסוף להיות מאוכזב שיום שישי לא יגיע אחר כך. זה החגים שדופקים את השעון הביולוגי של הימים בראש, ואני יודע שהחגים היו לפני כמה חודשים, לא משנה. ואז לפעמים אתם יכולים לשאול רגע למה, למה היום לא יום חמישי? היום זה יום כמו כל יום אחר, השמש עלתה כמו בכל יום, השמש לא עולה בצורה שונה בשבת מאשר ברביעי. זה פשוט כולם החליטו משום מה שהיום יום שני. מי החליט? מי החליט בשבילי איזה יום היום? ומי אמר בכלל שאני צריך לחיות בשבוע של שבעה ימים?</p>
                </div>
            </article>
            
            <article class="paragraph speaker-דורון פישלר">
                <div class="paragraph-meta">
                    <span class="speaker-name">דורון פישלר</span>
                    <span class="timestamp">05:53</span>
                </div>
                <div class="content">
                    <p>יום הוא דבר שאנחנו רואים אותו קורה. השמש זורחת בבוקר, שוקעת בערב, ואז למחרת אם לא קרה משהו מאוד בלתי צפוי היא זורחת שוב. חודש זה גם דבר שאנחנו יכולים לראות אותו קורה לפי הירח. הירח מתמלא לאט לאט ואחר כך מתרוקן. הזמן בין ירח מלא אחד לבא אחריו הוא בין עשרים ותשעה לשלושים ימים. שנה אמנם קצת יותר קשה לראות את זה קורה, אבל עדיין, אחרי החורף בא הקיץ וחוזר חלילה. ועם קצת אסטרונומיה וחישובים לא מאוד פשוטים אפשר גם לדעת מה האורך של שנה, שזה שלוש מאות שישים וחמישה ימים בערך. אז כל הדברים האלה הם תופעות שמתרחשות בעולם הטבעי, אנחנו יכולים לראות אותן קורות. אבל שבוע? שבוע זה לא דבר שקורה. אין שום תופעה טבעית בין הירח וכדור הארץ והשמש או משהו כזה שקורית בדיוק כל שבעה ימים. אין שום דרך להסתכל על השמיים או על מזג האוויר או גובה השמש או הרוח או משהו ולדעת לפי זה איזה יום היום בשבוע. שבוע זאת המצאה. זה פרק זמן שבני אדם המציאו בשביל הנוחות של עצמם. אז למה היה צריך שבוע?</p>
                </div>
            </article>
            
            <article class="paragraph speaker-דורון פישלר">
                <div class="paragraph-meta">
                    <span class="speaker-name">דורון פישלר</span>
                    <span class="timestamp">07:13</span>
                </div>
                <div class="content">
                    <p>פשוט כי חודש זה יותר מדי ויום זה פחות מדי. אנשים צריכים משהו שיהיה ארוך יותר מיום אבל קצר יותר מחודש. כי יש דברים שצריך לעשות פעם בכמה ימים. זה כנראה מאוד בסיסי כי העובדה היא שהשבוע הומצא כמעט בכל מקום בעולם. בכל מקום שיש בו לוח שנה, הלוח הזה כולל סוג כלשהו של שבוע, כלומר יחידת זמן שהיא בין יום לחודש. עכשיו איך בדיוק זה הומצא? מי המציא את השבוע? זה מסוג השאלות שאי אפשר לדעת כי זה פשוט היה ממש ממש מזמן. אנחנו יכולים רק לשער איך זה קרה.</p>
                </div>
            </article>
            
            <article class="paragraph speaker-דורון פישלר">
                <div class="paragraph-meta">
                    <span class="speaker-name">דורון פישלר</span>
                    <span class="timestamp">07:44</span>
                </div>
                <div class="content">
                    <p>למשל, ברומא העתיקה הרבה מאוד אנשים היו חקלאים. הם לא גרו בעיר עצמה אלא הם גידלו את התבואות שלהם בחוות מחוץ לעיר. פעם בכמה זמן הם היו צריכים להגיע לעיר כדי למכור את הסחורות שלהם ולקנות לעצמם מצרכים לימים הקרובים. וכמובן הזמן הכי טוב למכור בו הוא הזמן שבו כל האחרים מגיעים לאותו מקום כדי לקנות. לכן פעם בכמה ימים היה יום שוק. כל מי שרצה למכור או לקנות ידע שביום הזה הם מגיעים לכיכר כדי למכור ולקנות. וכיוון שהרבה יותר אנשים נמצאים בעיר באותו זמן זה היה בדיוק הזמן גם למכור להם בידור, כלומר הצגות, קרקס, תחרות ספורט בקולוסיאום. בינתיים האנשים שלא הלכו לשוק פשוט נחו. לילדים היה חופש מבית ספר, בקיצור פסטיבל. יש יום מיוחד פעם בכמה זמן. יום השוק הזה היה צריך לקרות לעיתים די קרובות, כי אתם לא יכולים למכור לאנשים סחורה רק פעם בחודש. אם אתם רוצים בננות, אתם לא יכולים להצטייד בהן רק פעם בחודש כי הן לא יחזיקו מעמד חודש. מצד שני אי אפשר לעשות יום שוק כל יום. אז היה צריך להיות פעם בכמה ימים. זה עדיין לא שבוע, זה פשוט יום מיוחד אחד פעם בכמה ימים. אבל ברגע שיש יום מיוחד אחד, כל שאר הימים באים אחריו. כי הרי אתם צריכים לספור את הימים עד ליום השוק ולהתארגן ליום השוק, אז כולם עקבו ומדדו אחרי מספר הימים לפני או אחרי יום השוק. ואז הספירה הזאת הופכת לדרך מאוד טובה לתאם תאריכים. כשאנשים מתאמים ביניהם זמנים, במקום להתחיל לברר את התאריך המדויק בחודש וכל זה, מאוד פשוט להגיד משהו כמו 'מתי ניפגש? ביום השני אחרי יום השוק הבא'. ומהר מאוד 'היום השני אחרי יום השוק' הופך פשוט ל'יום שני'. וככה פתאום יש לנו שבוע, עם ימים ושמות.</p>
                </div>
            </article>
            
            <article class="paragraph speaker-דורון פישלר">
                <div class="paragraph-meta">
                    <span class="speaker-name">דורון פישלר</span>
                    <span class="timestamp">09:34</span>
                </div>
                <div class="content">
                    <p>אנחנו לא יודעים אם זה בדיוק מה שקרה בכל מקום שבו המציאו את השבוע, אבל סביר שבכל מקום קרה משהו די דומה. כי יש דברים שאנשים פשוט צריכים לעשות פעם בכמה ימים. לנוח, למשל. אנשים צריכים לנוח. זה קשה לעבוד יום אחרי יום אחרי יום, אז יום המנוחה פעם בכמה ימים זה פשוט רעיון טוב. לכן הרעיון הזה של שבוע, של מחזור של כמה ימים, חוזר שוב ושוב ושוב בכל מקום. אבל האם ה'כמה ימים' האלה זה חייב להיות שבעה ימים? לא. ממש לא.</p>
                </div>
            </article>
            
            <article class="paragraph speaker-דורון פישלר">
                <div class="paragraph-meta">
                    <span class="speaker-name">דורון פישלר</span>
                    <span class="timestamp">10:08</span>
                </div>
                <div class="content">
                    <p>כי יום השוק הזה ברומא שדיברתי עליו למשל, הוא לא קרה פעם בשבעה ימים. הוא קרה פעם בשמונה ימים. השבועות שלהם היו באורך של שמונה ימים. ויש הרבה דוגמאות אחרות. במצרים העתיקה לוח השנה שלהם כלל שבועות של עשרה ימים, כששני הימים האחרונים בכל שבוע היו, לפחות לגבי חלק מהאנשים, ימי חופש. בלוח השנה הסיני היה דבר מאוד דומה, כל חודש שבו יש עשרים ותשעה או שלושים ימים מחולק לשלושה שבועות, כלומר בכל שבוע יש או עשרה או תשעה ימים, כשבדרך כלל יום חמישי הוא יום מנוחה, כלומר הם נחים ביום החמישי והעשירי של כל שבוע. בלוח השנה האצטקי היו שני מחזורים, אחד של שבועות, אם זה בכלל עדיין נכון להשתמש במילה הזאת עכשיו, של שלושה עשר ימים ואחד של חמישה ימים, כשכל יום חמישי הוא יום שוק. באפריקה, בעיקר במערב אפריקה, ניגריה, טוגו, בנין, גאנה וקונגו, יש הרבה מאוד קבוצות אתניות עם הרבה לוחות שנה משלהם עם שבועות באורך של חמישה או שישה או תשעה או עשרה ימים, אבל הכי פופולרי ביניהם הוא השבוע באורך של ארבעה ימים. והעובדה שהמקור של המחזור הזה הוא ימי שוק ברורה מזה שבכמה מהשפות שם המילה לשבוע היא המילה לשוק. כל זה לפי האנציקלופדיה לשבועות, ויקיפדיה.</p>
                </div>
            </article>
            
            <article class="paragraph speaker-דורון פישלר">
                <div class="paragraph-meta">
                    <span class="speaker-name">דורון פישלר</span>
                    <span class="timestamp">11:32</span>
                </div>
                <div class="content">
                    <p>אז יש הרבה אפשרויות, וזה בהחלט לא חייב להיות תמיד שבע. דרך אגב, עוד עובדה מעניינת בקשר לקשר בין ימי השבוע לשוק. בטג'יקיסטן, שדרך אגב עוד עובדה מעניינת בקשר לטג'יקיסטן יש מדינה כזאת, אז עיר הבירה של טג'יקיסטן והעיר הכי גדולה במדינה היא דושנבה. והמשמעות של השם דושנבה בטג'יקית היא יום שני. כלומר השם של העיר הוא יום שני. למה? כי במקור העיר הזאת גדלה במקום שבו היה שוק, השוק של ימי שני, אז למקום הזה קראו השוק של יום שני, מה שהפך בהדרגה לפשוט יום שני. וזה נהדר, כי זה מאפשר לטג'יקים להגיד דברים כמו 'אנחנו נפגשים אז ביום ראשון ביום שני? או רגע אני לא יכול להגיע ליום שני ביום ראשון. אז מתי אתה כן יכול להגיע ליום שני? בשלישי. סבבה, אז נפגש ביום שלישי ביום שני. כן. אחלה'.</p>
                </div>
            </article>
            
            <article class="paragraph speaker-דורון פישלר">
                <div class="paragraph-meta">
                    <span class="speaker-name">דורון פישלר</span>
                    <span class="timestamp">12:39</span>
                </div>
                <div class="content">
                    <p>אז איך הגענו למצב שבו בכל העולם משתמשים בשבוע של שבעה ימים דווקא? זה הגיע, שוב, מרומא. כי רומא בשלב כלשהו ניתנה נוצרית. והנוצרים להם היה שבוע משלהם, שבוע של שבעה ימים. היה להם יום קדוש פעם בשבוע, כלומר פעם בשבעה ימים, שהוא היום שבו צריך ללכת לכנסייה ולשמוע דרשות ולהתפלל וכל זה. היום הזה הוא יום ראשון כמובן. אז ככל שהנצרות התפשטה יותר ויותר, האנשים שמרו את יום הראשון לקדשו. עכשיו זה לא ביטל את יום השוק. במשך כמה זמן שני השבועות רצו במקביל, כלומר יום ראשון כל שבעה ימים ויום שוק כל שמונה ימים, ולפעמים הם עלו אחד על השני ולפעמים לא, וזה בטח היה מאוד מבלבל. לכן במשך הזמן המנהג הזה של השבוע של שמונה ימים פשוט הפסיק. אפשר להניח שגם ימי השוק עברו להשתבץ בשבוע של השבעה ימים, אולי לימי שלישי. הרומאים לקחו את השבעה ימים הנוצרים האלה ונתנו להם שמות יפים של כוכבי לכת ושל אלים, וככה יום ראשון נהיה יום השמש ויום שני הוא יום הירח ושבת הוא Saturday כלומר היום של סטורן. מכאן המסלול ברור. רומא והנצרות מובילות למנהג בכל אירופה ואירופה מובילה מאות שנים אחר כך לקולוניאליזם והפצת המנהגים שלה בכל העולם. ולכן בכל העולם היום משתמשים בשבוע של שבעה ימים, ובהמון המון שפות שונות ליום שני יש שם שהמשמעות שלו היא יום הירח. אבל רגע, מאיפה הנוצרים קיבלו את הרעיון הזה שלהם של שבוע של שבעה ימים? הם כמובן קיבלו אותו מהיהודים.</p>
                </div>
            </article>
            
            <article class="paragraph speaker-דורון פישלר">
                <div class="paragraph-meta">
                    <span class="speaker-name">דורון פישלר</span>
                    <span class="timestamp">14:22</span>
                </div>
                <div class="content">
                    <p>הנצרות הייתה ענף משונה של היהדות, נצרות זאת יהדות עם חבילת הרחבה. ויהודים כבר עבדו עם שבוע של שבעה ימים עם יום אחד קדוש עוד הרבה הרבה קודם. לפחות משש מאות לפני הספירה ויכול להיות שעוד קודם, ליהודים היה שבוע של שבעה ימים. לוח השנה היהודי הוא המקרה הכי עתיק שידוע עליו בעולם של שבוע שעובד כמו השבוע שלנו היום. כלומר שבעה ימים שלא תלויים בשאר לוח השנה, כלומר לא כל חודש מתחיל ביום ראשון דווקא ולא כל שנה מתחילה ביום כלשהו. כלומר זה שהיום בשבוע יש שבעה ימים בכל העולם, זה מגיע מהיהודים. נכון שיש איזושהי אי הסכמה בין היהודים לנוצרים בקשר לאיזה יום הוא היום הקדוש שחייבים לשמור, אם זה שבת או ראשון, ובהמשך הגיעה האסלאם שהעבירה את היום החשוב ליום שישי בכלל, אבל לפחות כולם מסכימים לגבי האורך של שבוע.</p>
                </div>
            </article>
            
            <article class="paragraph speaker-דורון פישלר">
                <div class="paragraph-meta">
                    <span class="speaker-name">דורון פישלר</span>
                    <span class="timestamp">15:17</span>
                </div>
                <div class="content">
                    <p>אז היום בכל העולם יודעים איזה יום היום, יש לנו שבוע של שבעה ימים, כולם עובדים ככה, כולם רגילים לזה, והרגלים קשה לשנות. בעיקר הרגלים דתיים. כשמשהו קדוש, או לפחות כשהרבה אנשים מאמינים שהוא קדוש, אי אפשר לשנות אותו. ולכן בכל מקום שבו הדת השלטת הייתה נצרות או אסלאם או אתם יודעים יהדות, ברור ששבוע יהיה שבוע עם שבעה ימים. וגם במקומות שבהם זה לא חלק מהדת המקובלת כמו סין או יפן, שבוע של שבעה ימים הוא בכל זאת הנורמה כי ככה כל האחרים עושים ולזה אנשים רגילים. וקשה לשנות הרגלים. כדי לשנות הרגל שמושרש כל כך עמוק למשך מאות שנים צריך מהפכה.</p>
                </div>
            </article>
            
            <article class="paragraph speaker-דורון פישלר">
                <div class="paragraph-meta">
                    <span class="speaker-name">דורון פישלר</span>
                    <span class="timestamp">16:03</span>
                </div>
                <div class="content">
                    <p>ובאמת הזמנים היחידים שבהם נעשה ניסיון רציני לשנות את השבוע היו מהפכות. אחת מהן, צרפתית. המהפכה הצרפתית הייתה המהפכה הכי מהפכנית בתולדות המהפכות. זה לא כמו שהיום מכל דבר עושים מהפכה. מהפכה בארוחת הבוקר! מהיום אנחנו נאכל את הקורנפלקס עם יוגורט במקום עם חלב. מהפכה! לא. זאת הייתה מהפכה אמיתית, ששינתה סדרי עולם לגמרי. פשוטי העם והאיכרים החליטו שנמאס להם מכל העסק הזה של מלכים ופאודליזם וחלוקה למעמדות, דברים שמאז ומעולם היו, והפכו לגמרי את הסדר עם רעיונות חדשים כמו חירות, שוויון ואחווה. והמון דברים שנראו לגמרי מובנים מאליהם בוטלו ובמקומם נכנס סדר חדש. ועם השוונג המהפכנים הצרפתים החליטו לשנות גם דברים שלא היו ישירות קשורים לשלטון, כמו למשל להכניס לשימוש כסף חדש ושיטה חדשה למדוד דברים, וגם ניסו לוח שנה חדש.</p>
                </div>
            </article>
            
            <article class="paragraph speaker-דורון פישלר">
                <div class="paragraph-meta">
                    <span class="speaker-name">דורון פישלר</span>
                    <span class="timestamp">17:03</span>
                </div>
                <div class="content">
                    <p>חלק מהשינויים שהם עשו תפסו, כמו למשל השיטה המטרית. זה עבד, אנחנו משתמשים בה עד היום. חלק מהם לא כל כך, כמו למשל הניסיון לעשות שעון עשרוני שבמקום עשרים וארבע שעות ביום יהיו בו עשר שעות שבכל אחת מהן מאה דקות. אני בטוח שכבר סיפרתי את זה מתישהו. בכל אופן אחד החידושים היה לוח השנה החדש. לוח השנה המהפכני, כי לוח השנה המסורתי הוא לגמרי עולם ישן. זה הסדרים הישנים, אנחנו לא רוצים אותו, אנחנו רוצים משהו חדש לגמרי. אז קודם כל הם התחילו את הספירה מההתחלה. כי לספור את השנים מאז לידת ישו לא מעניין אותנו. אנחנו נתחיל לספור מאז האירוע הכי חשוב בעולם שהוא המהפכה. ולכן השנה הראשונה שבה פעל לוח השנה החדש הזה ברוב העולם קראו לה אלף שבע מאות תשעים ושלוש, אבל בצרפת לא קראו לה ככה, קראו לה שנת אחת.</p>
                </div>
            </article>
            
            <article class="paragraph speaker-דורון פישלר">
                <div class="paragraph-meta">
                    <span class="speaker-name">דורון פישלר</span>
                    <span class="timestamp">17:53</span>
                </div>
                <div class="content">
                    <p>עכשיו הצרפתים כמו ששמתם לב היו מאוד בקטע של עשר. הם חילקו הכל לעשיריות ולמאיות. אבל השנה היא באורך של שלוש מאות שישים וחמישה ימים בערך. אז אם הם היו יכולים הם בהחלט היו משנים את השנה למאה ימים, והם לא יכלו כי השמש וכדור הארץ לא התרשמו מהמהפכה הצרפתית והמשיכו להסתובב בחלל בדיוק כמו קודם. מה שהם כן יכלו לעשות זה לנסות להפוך את לוח השנה להכי מסודר והכי עשרוני שרק אפשר. לכן בלוח השנה המהפכני לא היו כמו בלוח השנה שלנו חודשים שהם לפעמים שלושים ימים ולפעמים שלושים ואחד ולפעמים עשרים ושמונה וכל הבלאגן הזה. בלוח השנה המהפכני שנה בנויה משנים עשר חודשים, בכל חודש יש בדיוק שלושים ימים. כל חודש מחולק בדיוק לשלושה שבועות שבכל אחד מהם יש בדיוק עשרה ימים. וכמובן את כל השטות הזאת לקרוא לימים על שם אלים גם את זה אנחנו לא אוהבים, אז הם קראו לימי השבוע פשוט יום ראשון, יום שני, יום שלישי, יום רביעי, יום חמישי, יום שישי, יום שביעי, יום שמיני, יום תשיעי ויום עשירי. עכשיו מכיוון שהשבועות והחודשים הם חלק מאותה מערכת אין בלבול. אם אתם יודעים את התאריך בחודש אתם יודעים איזה יום היום. האחד בחודש הוא תמיד יום ראשון. וגם האחד עשר בחודש והעשרים ואחד בחודש. השלושים בחודש הוא תמיד יום עשירי. זה בהחלט יותר מסודר.</p>
                </div>
            </article>
            
            <article class="paragraph speaker-דורון פישלר">
                <div class="paragraph-meta">
                    <span class="speaker-name">דורון פישלר</span>
                    <span class="timestamp">19:22</span>
                </div>
                <div class="content">
                    <p>עדיין יש עם זה כמה בעיות. בעיה ראשונה שמתעוררת היא ששנים עשר חודשים כפול שלושים יום זה לא יוצא שלוש מאות שישים וחמש, זה יוצא שלוש מאות ושישים ימים בדיוק. אז מה עושים עם החמישה ימים שנשארו? אז התשובה היא שהחמישה ימים האלה היו בונוס. הם מגיעים בסוף השנה, הם ימי חג מיוחדים והם לא שייכים לאף חודש. ומכיוון שימי השבוע הם חלק מהמבנה של החודש, חמשת הימים האלה גם לא אף יום בשבוע. כלומר כשאתם נמצאים בימים האלה אז היום לא יום ראשון ולא שני ולא שלישי ולא תשיעי ולא כלום, הימים האלה מחוץ למשחק. יש יום עשירי של החודש האחרון, חמישה ימי חג ואחר כך מתחילים את הספירה שוב עם יום ראשון. עכשיו בעיה אחרת עם השבוע של עשרה ימים היא שיש בו עשרה ימים. עם יום חופשי אחד ביום העשירי. אבל אנשים מאוד לא מרוצים מזה שפעם הם נחו פעם בשבעה ימים ועכשיו פעם בעשרה ימים. לא נורא, יש פתרון. ביום חמישי, היום חמישי מתוך עשרה כן? הם קיבלו עוד חצי יום חופש. כלומר עובדים רק עד הצהריים. אז בסך הכל יש לנו יום וחצי חופש מתוך עשרה ימים שזה חמישה עשר אחוז, שזה בערך אותו הדבר כמו אחד מתוך שבעה ימים שזה ארבע עשרה נקודה שמונה אחוז. אפילו טיפה יותר טוב. אז כולם מרוצים מזה, לא?</p>
                </div>
            </article>
            
            <article class="paragraph speaker-דורון פישלר">
                <div class="paragraph-meta">
                    <span class="speaker-name">דורון פישלר</span>
                    <span class="timestamp">20:53</span>
                </div>
                <div class="content">
                    <p>לא כל כך. שאלנו את פייר, איכר צרפתי מהמאה התשע עשרה, מה דעתו על השבוע של עשרה ימים, וזה מה שפייר אומר:</p>
                </div>
            </article>
            
            <article class="paragraph speaker-דניאל ליסנר">
                <div class="paragraph-meta">
                    <span class="speaker-name">דניאל ליסנר</span>
                    <span class="timestamp">21:02</span>
                </div>
                <div class="content">
                    <p>[Pierre - French Voiceover: Mais qu'est-ce que j'ai entendu maintenant? Que ce gouvernement de cons m'ont pris un jour de congé? Mais merde alors avec ce gouvernement! Quand je vais avoir du temps à me reposer maintenant? Mais merde alors!]</p>
                </div>
            </article>
            
            <article class="paragraph speaker-דורון פישלר">
                <div class="paragraph-meta">
                    <span class="speaker-name">דורון פישלר</span>
                    <span class="timestamp">21:13</span>
                </div>
                <div class="content">
                    <p>כן, הוא אומר שזה רעיון מטומטם ושהוא רוצה יום מנוחה פעם בשבעה ימים וזה שיש לו אחר צהריים חופשיים ביום חמישי זה לא ממש תחליף, כי אם הוא צריך לקום בבוקר זה לא חופש, ואנחנו רוצים שוויון ואחווה וכל זה אבל גם חופש פעם בשבוע בערך. מרד!</p>
                </div>
            </article>
            
            <article class="paragraph speaker-דורון פישלר">
                <div class="paragraph-meta">
                    <span class="speaker-name">דורון פישלר</span>
                    <span class="timestamp">21:30</span>
                </div>
                <div class="content">
                    <p>ללוח השנה המהפכני היו עוד מטרות חוץ מפשוט לעשות סדר. הוא נועד בין השאר לא להיות דתי. לנצרות היה לטעמם של המהפכנים הרבה יותר מדי כוח, וחלק מהעקרונות של המהפכה היה חופש דת, כלומר שלא תהיה לדת אחת, ולא משנה כמה היא פופולרית, בלעדיות על החיים של כולם. ז'ילבר רום הוא מתמטיקאי שתכנן את לוח השנה הזה וכששאלו אותו מה המטרה של השבוע עם העשרה ימים הוא אמר מפורשות: 'זה כדי להשמיד את יום ראשון'. כלומר את יום ראשון הנוצרי. ובשלב מסוים הפכו את זה לחוק. כלומר היה מותר לפתוח את הכנסיות רק ביום עשירי. עדיין מאוד קשה לגמול אנשים מהשבוע שהם רגילים אליו, בייחוד אם זה עניין דתי. אם הם רגילים להתפלל ביום ראשון אז הם ימשיכו להתפלל ביום ראשון, כלומר לספור את הימים של השבוע של השבעה ימים.</p>
                </div>
            </article>
            
            <article class="paragraph speaker-דורון פישלר">
                <div class="paragraph-meta">
                    <span class="speaker-name">דורון פישלר</span>
                    <span class="timestamp">22:31</span>
                </div>
                <div class="content">
                    <p>אז השבוע של העשרה ימים לא כל כך תפס. כשאנשים שאלו איזה יום היום ואמרו להם יום תשיעי, אז הם כנראה אמרו 'כן, אבל אתם יודעים איזה יום היום? יום שני. אוקיי, סבבה'. בקיצור העסק לא היה פופולרי. ולכן לא לקח המון זמן עד שכולם הרגישו שזה פשוט לא עובד והפסיקו עם זה. כבר בשנת עשר השבוע המהפכני בוטל וחזרו לשבוע הסטנדרטי של שבעה ימים. ושלוש שנים אחר כך נפוליאון כבר היה בשלטון והוא החליט לבטל את כל העסק של לוח השנה החדש. כלומר הוא אמר לא אנחנו לא נמצאים עכשיו בשנת שלוש עשרה, אנחנו בשנת אלף שמונה מאות ושש.</p>
                </div>
            </article>
            
            <article class="paragraph speaker-דורון פישלר">
                <div class="paragraph-meta">
                    <span class="speaker-name">דורון פישלר</span>
                    <span class="timestamp">23:09</span>
                </div>
                <div class="content">
                    <p>אז זה היה ניסיון מעניין והוא לא עבד. שוב, כדי לעשות ניסיונות כאלה צריך מהפכות וזה באמת קרה שוב בעקבות מהפכה אחרת. מהפכת אוקטובר. המהפכה הבולשביקית שהובילה להקמת ברית המועצות הקומוניסטית. שוב אותו סיפור. אנחנו הולכים לשנות לחלוטין סדרי עולם, להחריב את העולם הישן, לתת כוח לפועל הפשוט, לעשות דברים חדשים לגמרי. דרך אגב אחת מהתכונות המעניינות של מהפכת אוקטובר היא שהיא התרחשה בנובמבר. למה? גם זה קשור ללוחות שנה שונים, ההבדל בין הלוח היוליאני והגרגוריאני אבל זה עניין שונה לחלוטין אנחנו לא מדברים על כך עכשיו. בכל מקרה המהפכה הבולשביקית הביאה המון רעיונות חדשים וזה יפה להביא רעיונות חדשים. הם היו ברובם רעיונות ממש גרועים. המהפכה הזאת נשמעת קצת כמו שכמה חברים יושבים קצת שיכורים וזורקים רעיונות כאילו לא היה כיף אם זה היה ככה רק שהם ניסו את זה על עשרות מיליוני אנשים במשך עשרות שנים. רעיונות כמו אולי לא כל אחד יעבוד לעצמו אלא כל אחד יתרום כמה שהוא יכול ואז פשוט נחלק את כל מה שיש לכולם באופן שווה. זה רעיון מאוד מאוד יפה. הוא פשוט לא עובד. והם גילו בדרך הקשה שזה לא עובד. אבל זה לא היה הרעיון המוזר היחיד שהיה שם, היו עוד. וזה כולל בין השאר את מה שאני חושב שהוא השבוע הכי מופרך שהיה אי פעם בעולם.</p>
                </div>
            </article>
            
            <article class="paragraph speaker-דורון פישלר">
                <div class="paragraph-meta">
                    <span class="speaker-name">דורון פישלר</span>
                    <span class="timestamp">24:50</span>
                </div>
                <div class="content">
                    <p>זה לא התחיל מיד עם המהפכה, אבל בשנת אלף תשע מאות עשרים ותשע הוחלט בברית המועצות לשנות את לוח השנה. למה? קודם כל כי גם הם מאוד לא אהבו דת. ברוסיה הקומוניסטית אין דת. והרעיון שאנשים מתנהגים לפי לוח שנה דתי הרגיז אותם. הסיבה האחרת הייתה להגביר את הייצור, שהכל יעבוד כל הזמן. ולכן באלף תשע מאות עשרים ותשע הם הנהיגו לוח שנה חדש עם שבוע חדש. בשבוע הזה יש חמישה ימים ואין בו שבת. כלומר אין בו יום מנוחה בכלל. משום שמכונת התעשייה הסובייטית לא נחה לעולם. היא עובדת יום ולילה עשרים וארבע שעות ביממה, שבעה ימים בשבוע, חמישה ימים בשבוע. היא לא תשבות אף פעם. עדיין צריך להכיר בזה שהאדם הפשוט בניגוד למכונת התעשייה הסובייטית חייב לנוח מדי פעם ולכן אנשים צריכים יום מנוחה. אז הסידור הוא כזה: בשבוע יש חמישה ימים. לחמישה ימים האלה אין שמות, יש להם צבעים. אדום, ירוק, סגול, כחול וצהוב. לכל פועל מוצמד באקראיות צבע, ואם אני למשל קיבלתי את הצבע הירוק אז אני הולך לעבודה ביום אדום, אני עובד ביום סגול וביום כחול וביום צהוב, אבל ביום ירוק אני נח. ופועלת אחרת שקיבלה סגול אז היא נשארת בבית בימים סגולים ועובדת בכל שאר הימים. וככה כל אחד נח פעם בחמישה ימים, אבל לא ביחד ותמיד שמונים אחוז מהפועלים עובדים. והתעשייה דוהרת קדימה. גאוני!</p>
                </div>
            </article>
            
            <article class="paragraph speaker-דורון פישלר">
                <div class="paragraph-meta">
                    <span class="speaker-name">דורון פישלר</span>
                    <span class="timestamp">26:31</span>
                </div>
                <div class="content">
                    <p>הכוונה הייתה כנראה שהשבוע הצבעוני יחליף בסופו של דבר את השבוע המסורתי, אבל לפחות בהתחלה שתי השיטות היו קיימות במקביל, כלומר היו ימי ראשון שני שלישי וגם ימים אדום כחול וצהוב. כלומר היום יכול היה להיות גם יום שלישי וגם יום סגול, ובשבוע הבא יום שלישי הוא בכלל יום ירוק. מבלבל קצת. אבל בסך הכל כולם מרוצים, נכון? שאלנו את יבגני, פועל רוסי משנת אלף תשע מאות שלושים, מה דעתו על המערכת החדשה.</p>
                </div>
            </article>
            
            <article class="paragraph speaker-מיכאל פרלמוטר">
                <div class="paragraph-meta">
                    <span class="speaker-name">מיכאל פרלמוטר</span>
                    <span class="timestamp">27:01</span>
                </div>
                <div class="content">
                    <p>[Evgeni - Russian Voiceover: Yaponski Gorodovoy! Kakoy pridurok pridumal etu fignyu? Nevozmozhno zhit, nevozmozhno rabotat!]</p>
                </div>
            </article>
            
            <article class="paragraph speaker-דורון פישלר">
                <div class="paragraph-meta">
                    <span class="speaker-name">דורון פישלר</span>
                    <span class="timestamp">27:07</span>
                </div>
                <div class="content">
                    <p>אני אשתדל לתרגם. הוא אומר 'זה רע מאוד'. הוא אומר 'אני מקבל יום ירוק, אבל אשתי מקבלת יום סגול. עכשיו אני רוצה לצאת עם אשתי לפיקניק אבל אני לא יכול כי היא לעבוד כשאני בחופש. אז אני שואל בוס שלי מתי אני יכול לצאת לפיקניק עם אשתי. הוא אומר אף פעם לא. אני אומר מה זה פה? ואז בוס שואל איפה מישה. אני אומר מישה לא בא היום למה שהיום יום צהוב. הוא אומר אבל אני צריך מישה למה מישה נוהג מלגזה. אני אומר אין מישה. אז הוא אומר אבל אם אין מישה אין מלגזה, אין מלגזה אין סחורה, אין סחורה אין עבודה, כולם יושבים משחקים דוראק כל היום. אני אומר מכונת תעשייה סובייטית לא נחה לרגע, אבל לא עובדת!' זה התרגום נכון פחות או יותר.</p>
                </div>
            </article>
            
            <article class="paragraph speaker-מיכאל פרלמוטר">
                <div class="paragraph-meta">
                    <span class="speaker-name">מיכאל פרלמוטר</span>
                    <span class="timestamp">27:42</span>
                </div>
                <div class="content">
                    <p>[Evgeni - Russian Voiceover: Pridurki, svolochi, debily, merzavtsy, kozly, kretiny, suki pozornie! Tvari, mrazi, besy, dermo, m***ki!]</p>
                </div>
            </article>
            
            <article class="paragraph speaker-דורון פישלר">
                <div class="paragraph-meta">
                    <span class="speaker-name">דורון פישלר</span>
                    <span class="timestamp">27:58</span>
                </div>
                <div class="content">
                    <p>אוקיי, הבנתי. מתברר באופן כל כך מפתיע שהרעיון הזה של שבוע חמישה ימים היה רעיון ממש אבל ממש טיפשי. ולכן הוא בוטל תוך זמן קצר מאוד. לוח השנה הזה הוחל בחלק מהמפעלים בברית המועצות לא כולם בסוף אלף תשע מאות עשרים ותשע והוא בוטל באביב אלף תשע מאות שלושים ואחת. כלומר בעצם הייתה רק שנה מלאה אחת, אלף תשע מאות שלושים שבה השיטה הזאת עבדה. אבל לפחות יצאו מזה באותה שנה כמה לוחות שנה מאוד יפים מאוד צבעוניים. אחרי שהם ראו ששבוע חמישה ימים הזה לא עובד, הסובייטים עברו לשבוע של שישה ימים, כי עדיין לא רצו לחזור לשיטה הדתית של השבעה ימים. אבל לפחות הפעם יום המנוחה היה אחיד לכולם למרבה חוסר המקוריות, לא עשו משמרות בימים. ובמשך תשע שנים לשבוע בברית המועצות היה אורך של שישה ימים. ואז הם החליטו לבטל גם את זה ופשוט לחזור לשבוע של שבעה ימים, כי באמת למה לקלקל את מה שעובד.</p>
                </div>
            </article>
            
            <article class="paragraph speaker-דורון פישלר">
                <div class="paragraph-meta">
                    <span class="speaker-name">דורון פישלר</span>
                    <span class="timestamp">29:03</span>
                </div>
                <div class="content">
                    <p>אז מה הייתה השאלה? למה יש שבעה ימים בשבוע והאם תמיד יש שבעה ימים בשבוע? אז לא. לא תמיד. לא חייבים להיות שבעה ימים בשבוע ואפשר בהחלט לעבוד עם שבועות שלא כוללים דווקא שבעה ימים. אבל לפני שעוברים לשיטה כזאת כדאי לבדוק היטב האם אנשים באמת מעוניינים לשנות את השיטה כי אם לא אתם מקבלים הרבה עצבים מפייר ומיבגני. זאת הייתה התשובה. אבל אם אנחנו כבר מדברים על עניינים של לוחות שנה חדשים ומשוכללים, יש עוד שיטה לעשות את זה בלי לפגוע בשבועות ובואו נדבר עליה עוד מעט.</p>
                </div>
            </article>
            
            <article class="paragraph speaker-דורון פישלר">
                <div class="paragraph-meta">
                    <span class="speaker-name">דורון פישלר</span>
                    <span class="timestamp">29:52</span>
                </div>
                <div class="content">
                    <p>הבעיה עם לוח השנה זה שהוא טיפשי. הוא בלאגן. כי הוא שילוב של המון המון דברים. יש לנו שבוע יהודי וחודשים רומאיים ושנה גרגוריאנית וכולם נופלים אחד על השני בלי שום סדר, ככה שהאורכים של החודשים לא אחידים ואי אפשר לדעת מתי ייצא כל יום בשבוע. זה בלאגן. זה עד כדי כך בלאגן שכל שנה צריך לקנות לוח שנה חדש. לוח השנה של השנה הקודמת לא מתאים לשנה הנוכחית. החגים לא נופלים על אותם ימים, ימי השבוע לא נופלים על אותם ימים. בטח אפשר לסדר את זה נכון? כל שנה אמורה להיות זהה בדיוק לשנה הקודמת. אז הצרפתים עם לוח השנה המהפכני שלהם ניסו לסדר את זה, ניסו לעשות את זה בצורה מאוד מאורגנת אבל שם הפכו את השבועות לעשרה ימים ואף אחד לא אהב את זה. אבל האמת שיש דרך לסדר את לוח השנה ככה שהוא יהיה מסודר, שהחודשים יהיה להם אורך קבוע והשבועות ייפלו יפה בתוך החודשים ושומרים על השבועות באורך של שבעה ימים ולא עשרה.</p>
                </div>
            </article>
            
            <article class="paragraph speaker-דורון פישלר">
                <div class="paragraph-meta">
                    <span class="speaker-name">דורון פישלר</span>
                    <span class="timestamp">31:00</span>
                </div>
                <div class="content">
                    <p>הדרך היא כזאת: אנחנו נחלק את השנה לחודשים שבכל אחד מהם יש בדיוק עשרים ושמונה ימים. בכל חודש של עשרים ושמונה ימים יהיו ארבעה שבועות של שבעה ימים כל אחד. זה אומר שהיום הראשון של כל חודש הוא יום ראשון, השני בחודש הוא יום שני, ה-13 בחודש הוא תמיד יום שישי. אם אתם מאמינים באמונות תפלות זה קצת פחות מתאים. וככה הכל יסתדר. עכשיו אתם יכולים לשים לב שאולי משהו פה לא בסדר משום שהשנה קצת קצרה מדי אם אנחנו מקצרים את כל החודשים. אבל לזה יש פתרון מאוד פשוט. אנחנו נוסיף עוד חודש. אם יש לנו שלושה עשר חודשים בכל שנה ולא שנים עשר, תעשו את החישוב שלוש עשרה כפול עשרים ושמונה זה מגיע בדיוק לשלוש מאות שישים וארבעה ימים. לכן כדי לפתור את הבעיה הקטנה הזאת אנחנו צריכים רק להוסיף יום אחד נוסף כל שנה. כמו שהצרפתים הוסיפו חמישה ימים, אנחנו נוסיף רק אחד. יום שיהיה יום בונוס. שיהיה לא חלק משום חודש, לא שום יום בשבוע. יום מיוחד. ואז חוזרים חזרה. ככה כל שנה תהיה זהה לחלוטין לשנה הקודמת, אפשר יהיה להשתמש באותו לוח שנה כל שנה, הכל יהיה נורא נורא מסודר.</p>
                </div>
            </article>
            
            <article class="paragraph speaker-דורון פישלר">
                <div class="paragraph-meta">
                    <span class="speaker-name">דורון פישלר</span>
                    <span class="timestamp">32:32</span>
                </div>
                <div class="content">
                    <p>הרעיון הזה הוא כל כך מוצלח שחשבו עליו יותר מפעם אחת. היו כמה אנשים לאורך ההיסטוריה שניסו לסדר את לוח השנה והביאו בערך את אותו רעיון. כבר ב-1745 הרעיון הזה הוצע לראשונה וב-1849 היה מה שנקרא לוח השנה הפוזיטיביסטי וב-1902 הציעו את לוח השנה הבינלאומי היציב. כולם בעצם אותו הדבר. כלומר זה אותו רעיון כשהשוני ביניהם זה הרעיון של איך הם קוראים לחודשים השונים ומה בדיוק עושים עם היום הנוסף הזה או יומיים בשנה מעוברת. אז חלק מהם הציעו שהיום הנוסף היום המיוחד יהיה כריסמס. או שזה יהיה יום השנה, שוב סוג של חג מיוחד כזה. היו כאלה שניסו לתת לכל החודשים שמות חדשים. אבל ההצעה שהייתה הכי מפורסמת וכמעט עבדה הייתה לוח השנה הבינלאומי היציב שהציע ב-1902 בן אדם שקוראים לו מוזס ב. קוטסוורת'. ולפי השם אתם שומעים שיש לו כרס ומונוקל. הוא היה איש עסקים שהתעסק בעיקר בתחום הרכבות ולוח השנה המבולגן עצבן אותו אז הוא תכנן את לוח השנה החדש הזה. הוא הציע להשאיר את הכל כמעט אותו הדבר כמו שהוא היום שזה טוב בגלל שאנשים רגילים לאיך שדברים היום, זאת אומרת עדיין יהיה ינואר פברואר מרץ אפריל וכל זה, אבל בין יוני ויולי התווסף חודש נוסף שקוראים לו סול. וההצעה הזאת שלו קצת עבדה. כלומר הוא רצה שזה יהיה לוח השנה הבינלאומי של כל העולם. בפועל הוא הצליח לשכנע את ג'ורג' איסטמן הבעלים של קודאק. חברת קודאק הייתה חברה ענקית בזמנו אז הוא שכנע אותו להשתמש בלוח השנה הזה ובמשך 65 שנה חברת קודאק השתמשה בחשבונאות שלה בלוח השנה של 13 החודשים. אבל מה שיותר חשוב זה הגיע לאו"ם. כלומר לא ממש לאו"ם, לחבר הלאומים. לא היה אז או"ם. חבר הלאומים היה הגוף האיחוד של המדינות שבהמשך הפך לאו"ם, והם בהחלט ניסו לעשות איזשהו לוח שנה בינלאומי שכולם ישתמשו בו. הם קיבלו 130 הצעות וההצעה הזאת נבחרה להיות ההצעה הטובה ביותר, ואז פרצה מלחמת העולם השנייה והם פשוט ירדו מזה.</p>
                </div>
            </article>
            
            <article class="paragraph speaker-דורון פישלר">
                <div class="paragraph-meta">
                    <span class="speaker-name">דורון פישלר</span>
                    <span class="timestamp">35:05</span>
                </div>
                <div class="content">
                    <p>יכול להיות שזה לא היה עובד בכל מקרה בגלל היום הבודד הזה. היום הזה זה הדבר המעצבן. בגלל שזה הכל כמעט שבועות נורמליים אבל עדיין יש יום אחד בשנה שהוא לא אף יום בשבוע. ובשביל אנשים ששומרים על השבועות מבחינה דתית זאת בעיה. משום שאם אתם מאמינים שאתם נחים כל יום שביעי משום שזה מה שאלוהים אמר, שאלוהים ציווה לנוח כל יום שביעי, אז אתם צריכים לנוח כל יום שביעי ואתם לא יכולים פעם בשנה להגיד לא רגע חכה יום אחד לא נחשב פוס ואחר כך להמשיך. אז זה לא היה עובד משום שאנשים היו סופרים את יום שישי בתור יום שבת בשנה שאחר כך ואחר כך את יום חמישי והיינו חוזרים שוב לבלאגן הזה. וככה בגלל הדבר הקטן הזה, איזה כמעט עבד, כמעט היה לנו משהו מסודר וזה לא הצליח. דאמט!</p>
                </div>
            </article>
            
            <article class="paragraph speaker-דורון פישלר">
                <div class="paragraph-meta">
                    <span class="speaker-name">דורון פישלר</span>
                    <span class="timestamp">36:12</span>
                </div>
                <div class="content">
                    <p>עד כאן התשובה. עוד שאלות אתם יכולים לשלוח לי דרך הטופס אותו תמצאו בעמוד של התשובה באתר של רשת עושים היסטוריה. בפייסבוק אני בדורון פישלר נגד העולם ואפשר לקבל שם גם עדכונים על הרצאות שאני עושה ועל כל מיני דברים אחרים. את הפרקים של התשובה אתם יכולים למצוא גם באתר הבית ranlevi.com/theanswer ובאפליקציה של רשת עושים היסטוריה באנדרואיד ובכל אפליקציות פודקאסטים אחרות. בתפקיד פייר דניאל ליסנר, בתפקיד יבגני היה מיכאל פרלמוטר, תודה רבה לשניכם. מפיק ועורך דור קומט, אביב שם טוב ייעוץ ותמיכה מורלית וניהול מכירות, העורך הראשי רן לוי, מנהל עסקי דני טימור, מנהלת קהילות שרה סילבצקי, אני דורון פישלר ועכשיו יבוא רצף של קללות ברוסית. או משהו. ביי.</p>
                </div>
            </article>
            
        </div>
        
    
        
    
        
    </div>

    <script>
        const audio = document.getElementById('audio-player');
        function seekTo(time) {
            audio.currentTime = time;
            audio.play();
        }
    </script>

        </main>

        <footer>
            <p>&copy;  כל הזכויות שמורות לבעלי הפודקאסט. שירות זה מתמלל לכבדי שמיעה ואינו בעל הזכויות על התוכן.</p>
        </footer>
    </div>
</body>
</html>