<!DOCTYPE html>
<html lang="he" dir="rtl">
<head>
    <meta charset="UTF-8">
    <meta name="viewport" content="width=device-width, initial-scale=1.0">
    <title>מאיפה הגיעו החתולים? [התשובה] - פודטקסט</title>
    <link rel="stylesheet" href="../../styles.css">
    <script defer src="../../search.js"></script>
</head>
<body>
    <div class="container">
        <header class="site-header">
            <div class="logo">
                <a href="../../index.html">פודטקסט</a>
            </div>
            
            <div class="search-box">
                <input type="text" id="search-input" placeholder="חיפוש...">
                <div id="search-results" class="search-results hidden"></div>
            </div>

            <nav class="main-nav">
                <a href="../../index.html" class="nav-link">פרקים אחרונים</a>
                <a href="../../podcasts.html" class="nav-link">כל הפודקאסטים</a>
                <a href="../../rss.xml" class="rss-link" title="RSS">
                    <svg xmlns="http://www.w3.org/2000/svg" width="18" height="18" viewBox="0 0 24 24" fill="none" stroke="currentColor" stroke-width="2" stroke-linecap="round" stroke-linejoin="round"><path d="M4 11a9 9 0 0 1 9 9"></path><path d="M4 4a16 16 0 0 1 16 16"></path><circle cx="5" cy="19" r="1"></circle></svg>
                </a>
            </nav>
        </header>

        <main>
            
    <div class="episode-header">
        <h1>מאיפה הגיעו החתולים? [התשובה]</h1>
        <div class="meta-row">
            <span class="meta-date">פורסם ב: 29 בדצמבר 2025</span>
            <a href="../../podcasts/the-answer.html" class="meta-feed">התשובה</a>
        </div>
    </div>

    <div class="player-container">
        <audio id="audio-player" controls>
            <source src="" type="audio/mpeg">
            Your browser does not support the audio element.
        </audio>
    </div>

    <div class="transcript-container" id="transcript">
        
            <article class="paragraph speaker-קריינית">
                <div class="paragraph-meta">
                    <span class="speaker-name">קריינית</span>
                    <span class="timestamp">00:00</span>
                </div>
                <div class="content">
                    <p>בכיתה א' יעל גילתה כוכב לכת חדש. אמיתי, כוכב לכת שלא היה מוכר עד אז מסביב לשמש אחרת. נמרוד בנה מכשיר שמתרגם את שפת העגבניות. ברצינות, הוא הקליט את הקולות שעגבניות עושות, הן עושות קולות, כדי לדעת את כמות המים המדויקת שהן צריכות. שניהם למדו במרכז מדעני העתיד, אבל לא עליהם אני רוצה לדבר עכשיו, אלא עליכם. אתם ספציפית, אתם שמאזינים עכשיו ולומדים בכיתה ז' או ח' או ט'. איזה מין אנשים אתם? איזה מין בני ובנות נוער מאזינים לפודקאסטים על מדע והיסטוריה וטכנולוגיה וכאלה דברים? אני מוכן לנחש, בני נוער סקרנים, כאלה שמתעניינים בדברים, כאלה שרוצים ללמוד דברים, לא רק את מה שלומדים בבית הספר. ואולי מסתכלים על העולם קצת אחרת ואולי מחפשים אתגרים קצת יותר מעניינים. אז אם אי פעם הרגשתם שאתם קצת מחוץ למסגרת, זה הזמן להיכנס למסגרת שכן מתאימה לכם. קוראים לזה מרכז מדעני העתיד. שם יומרני, אני יודע, אבל צריך למכור את זה גם להורים שלכם. מה שזה אומר, זה שאתם מגיעים למוסדות אקדמיים בארץ כדי ללמוד ברמה אקדמית כבר בזמן התיכון, לבצע מחקרים פורצי דרך, להשתלב במעבדות עם החוקרים הכי טובים בישראל ולהיות עם אנשים סקרנים כמוכם, כי לשנות את העולם זה כיף. אבל זה הרבה יותר כיף כשעושים את זה ביחד. ההרשמה היא לתלמידות ותלמידים בכיתות ז' עד ט' והיא פתוחה עכשיו. אז אם זה אתם, אם הפרסומת הזאת דיברה עליכם, תחפשו ברשת מרכז מדעני העתיד, ואם זה לא אתם, אז סליחה שהפרעתי. התוכניות הן מיזם משותף של מרכז מדעני העתיד ומשרד החינוך.</p>
                </div>
            </article>
            
            <article class="paragraph speaker-פרומו">
                <div class="paragraph-meta">
                    <span class="speaker-name">פרומו</span>
                    <span class="timestamp">01:42</span>
                </div>
                <div class="content">
                    <p>רשת עושים היסטוריה.</p>
                </div>
            </article>
            
            <article class="paragraph speaker-דורון פישלר">
                <div class="paragraph-meta">
                    <span class="speaker-name">דורון פישלר</span>
                    <span class="timestamp">01:55</span>
                </div>
                <div class="content">
                    <p>מה קורה? אני דורון פישלר, זאת התשובה, והנה כמה שאלות שקיבלתי על חתולים. יותם שאל: בעולם יש יותר כלבים או חתולים? כלבים, וזאת התשובה. מתעניין בחיות שאל: איך זה שכלבים וחתולים נהיו חיות מחמד וחיות אחרות לא? אז ככה, פילים אוכלים יותר מדי, על אמבות קשה לשמור במקום אחד, תנינים זה קצת מסוכן ודרקונים לא קיימים, אז זה בגדול מה שנשאר. ללא שם שאל או שאלה: כמה שערות יש לחתול? זה תלוי בחתול וזה מאוד תלוי בסוג של החתול, כי יש כאלה עם שיער יותר צפוף מאחרים. יש גם חתולי ספינקס, אלה שלהם אין שערות כמעט בכלל. אבל בגדול, לרוב החתולים יש הרבה יותר שערות מלביני אדם כי יש להם שערות על כל הגוף כמובן, אבל חוץ מזה השערות שלהם הרבה יותר צפופות משל שערות של בן אדם. ולבן אדם ממוצע יש איפשהו בסדר גודל של 100,000 שערות ולחתול ממוצע יש אותו מספר של שערות על 10 סנטימטר מרובע של גוף. שוב, עם הרבה מאוד שוני לגבי באיזה אזור של הגוף זה ואיזה חתול זה, אבל בגדול זה סדר הגודל. עכשיו מכפילים את זה בשטח הפנים של כל החתול, שיכול להיות גדול או קטן ומקבלים כמה עשרות מיליוני שערות לחתול אחד. וזה מסביר איך זה שהחתולה פנדה מצליחה לפזר לי בכל הבית ועל כל בגד שלי שערות במספר שהייתי בטוח שהוא גדול יותר ממספר השערות של כל החתולים בעולם.</p>
                </div>
            </article>
            
            <article class="paragraph speaker-דורון פישלר">
                <div class="paragraph-meta">
                    <span class="speaker-name">דורון פישלר</span>
                    <span class="timestamp">03:32</span>
                </div>
                <div class="content">
                    <p>האפיפיור שאל: מה הקטע של חיים עם חתולים? תגיד לי הוד קדושתך, אין לך משהו יותר חשוב להתעסק בו מאשר בחתולים שלי? אני אוהב חתולים ג'יזס קרייסט, נו מה תצלוב אותי כי אני אוהב חתולים? מיאו שאל: מתי התחילו לגדל חתולים ואם לפני שגידלו אותם גידלו נמרים? ואלברט איינשטיין החתול שאל: מי היה האיש הראשון שהיה לו חתול, או יותר נכון מי היה החתול הראשון שהיה לו איש? אז אוקיי, כמה אנשים שאלו אותי שאלות בסגנון הזה וזאת בדיוק אחת השאלות האלו שבהתחלה חשבתי, מה יש להגיד פה? זאת אומרת, כולם יודעים את זה נכון? זה דבר שזה מאוד פשוט לקבל את התשובה הזאת, אבל ברגע שהתחלתי באמת לברר ולהסתכל ולחפש את התשובה מתברר שזאת שאלה יותר מסובכת ממה שחשבתי. ומה שיותר מעניין, זאת שאלה שהתשובה לה השתנתה כמה פעמים בשנים האחרונות. כלומר, השאלה איפה גר החתול הראשון שהיה לו איש, אם הייתם שואלים את מיטב הידע האנושי, מיטב הידוע למדע בשנת 2000, הייתם מקבלים תשובה שונה ממה שאתם מקבלים היום. ובדרך היא השתנתה יותר מפעם אחת. זאת דוגמה טובה לאיך התשובה לאותה שאלה על משהו שקרה נורא מזמן יכולה להשתנות וזה מה שהופך את זה למעניין. וחוץ מזה, בשביל זה אני אצטרך לדבר באופן כללי על חתולים ואיך חתולים הגיעו אלינו וגם על כלבים. אז מי היה החתול הראשון שהיה לו איש? זאת השאלה, עוד מעט התשובה.</p>
                </div>
            </article>
            
            <article class="paragraph speaker-דורון פישלר">
                <div class="paragraph-meta">
                    <span class="speaker-name">דורון פישלר</span>
                    <span class="timestamp">05:13</span>
                </div>
                <div class="content">
                    <p>בעניין חתולים, בואו נתחיל מכלבים. כי כלבים זה יותר פשוט. בני אדם וכלבים חיים ביחד כבר המון זמן. כבר לפני לפחות 14,000 שנים היו אנשים שחיו עם כלבים. והמעניין במספר הזה 14,000, זה שזה היה לפני המהפכה החקלאית. כלומר, אנחנו מדברים על לפני יוון העתיקה, לפני מצרים, לפני אשור, לפני שבני אדם התחילו לגור באיזה מקום בכלל. כלומר, בזמן שהם היו עדיין נוודים, ציידים לקטים, כבר אז היו להם כלבים. ואנחנו יודעים את זה כי מצאו שרידים של בני אדם קדמוניים עם כלבים. אז איך זה קרה שבני אדם וכלבים התחילו לחיות ביחד? מן הסתם אנחנו לא ממש יודעים כי אין שום תיעוד מצולם או אפילו כתוב לאיך זה קרה, כי זה היה לפני שהמציאו את הכתב. מה שיש זה סיפור סביר והגיוני על איך קרה שבני אדם התחילו לגדל כלבים וזה לא שאנחנו יודעים בדיוק איפה ומתי ולמי זה קרה, אבל זה כנראה קרה בערך ככה.</p>
                </div>
            </article>
            
            <article class="paragraph speaker-דורון פישלר">
                <div class="paragraph-meta">
                    <span class="speaker-name">דורון פישלר</span>
                    <span class="timestamp">06:25</span>
                </div>
                <div class="content">
                    <p>לפני שהיו כלבים היו זאבים. ובני אדם וזאבים לא היו חברים. זה לא סתם שאגדות הילדים כשהם מדברות על חיה מפחידה טורפת מדברות על זאבים. זאב זאת חיה ענקית שיכולה לטרוף אנשים ובאמת עושה את זה לפעמים. אם איש נתקל בזאב יש לו בעיה. כלומר, פעם הייתה לו בעיה כמובן שהיום בעולם המודרני זאת כבר לא בעיה, למעשה הפעם האחרונה שבה אדם הותקף על ידי זאב הייתה ב-2025 בהולנד כשזאב התנפל על ילד בן 6 וניסה לגרור אותו איתו. אוקיי, אז כן, בכל מקרה, יש סיבה טובה להיזהר מזאבים. אז בני אדם לא אוהבים זאבים וזאבים לא אוהבים בני אדם בדרך כלל. אבל היו מקרים יוצאי מהכלל, בשלב כלשהו בפרהיסטוריה היו כמה זאבים שגילו שבני אדם הם לא כל כך מוצלחים בתור אוכל כי הם קשים ולא טעימים והם עושים תנועות נורא מעצבנות, אבל הם טובים בלמצוא אוכל כי בני אדם צדים חיות, הם אוכלים והם לא אוכלים הכל, הם משאירים אחריהם שאריות, עצמות וכאלה, שזה בשביל זאב אוכל סבבה, אז משתלם ללכת אחרי או מסביב לאיזה חבורת בני אדם ולאכול את השאריות שלהם. הזאבים האלו מן הסתם לא היו הזאבים הכי חזקים או הכי אגרסיביים משום שאלו היו יכולים לצוד בעצמם. הם כנראה גם לא היו נורא נורא מפחידים משום שאם זאב היה פתאום מאוד לא נחמד לאיזה בן אדם, זה היה יכול להיגמר באחת משתי דרכים: או שהאיש מת או שהזאב מת, אבל בכל מקרה לזאב לא תצא ארוחה קבועה מזה. אלו שלא היו מאוד מפחידים אלא ידידותיים הם אלו שהמשיכו לקבל אוכל לאורך זמן.</p>
                </div>
            </article>
            
            <article class="paragraph speaker-דורון פישלר">
                <div class="paragraph-meta">
                    <span class="speaker-name">דורון פישלר</span>
                    <span class="timestamp">08:49</span>
                </div>
                <div class="content">
                    <p>וכאן נכנסת לתמונה מישהי שלא דיברתי עליה כבר כמה זמן - האבולוציה, לוסי! מה שלוסי אומרת זה שחיה שבסביבה שלה יש יתרון לאיזושהי תכונה טובה, תכונה כמו נגיד היכולת לרוץ מאוד מהר או צוואר ארוך או היכולת לחשוב, אז החיות שיש להן את התכונה הזאת הן אלו שישרדו ויורישו את התכונה הזאת לצאצאים שלהן, ואלו שאין להן את התכונה הזאת לא ישרדו ולא יהיו להן צאצאים להוריש להם שום דבר. וככה לאורך הדורות התכונה הזאת הולכת ונהיית יותר ויותר חזקה ודומיננטית בקרב החיה הזאת. עכשיו אצל הזאבים האלו, לא כל הזאבים בעולם כן, רק הזאבים המסוימים האלו שהלכו אחרי קבוצות של בני אדם ואכלו את השאריות שלהם, הייתה להם תכונה שעזרה להם לשרוד ולקבל יותר אוכל. אלה לא היו הכי גדולים או הכי חזקים או הכי מהירים שקיבלו הכי הרבה אוכל, זה אלה שהיו הכי חמודים, אלה שהיו ידידותיים ולא מפחידים. וככה הזאבים המסוימים האלו נהיו ידידותיים יותר ויותר. חוץ מזה, לזאבים יש תכונה שהיא חלק מהדי-אן-איי שלהם, שזה שהם חיות להקה. כלומר נאמנות היא ליטרלי בגנים שלהם. מי שדואג להם לאוכל, מי שמלטף אותם ומאכיל אותם, הוא חבר טוב שלהם, הם אוהבים אותו.</p>
                </div>
            </article>
            
            <article class="paragraph speaker-דורון פישלר">
                <div class="paragraph-meta">
                    <span class="speaker-name">דורון פישלר</span>
                    <span class="timestamp">10:24</span>
                </div>
                <div class="content">
                    <p>אז הזאבים שחיו לצד בני אדם ואכלו את האוכל של בני אדם, אהבו את בני אדם. ובני אדם גילו שזה שיש לכם חבר זאב זה לא כזה רע, יש לזה את השימושים שלו. אז הם התחילו לתת לזאבים אוכל בכוונה כדי שהם יהיו נאמנים אליהם ואת הזאבים שעשו בעיות הם גירשו או הרגו, כלומר הם מאוד מאוד סייעו ללוסי בעבודה שלה. אלה שפחות מתאימים לחיות עם בני אדם לא ממשיכים לחיות, ואלה שיותר מתאימים, כלומר יותר ידידותיים, יותר חמודים, יותר נאמנים, הם נשארים, עד שבסופו של דבר נהיה זן של זאב שהוא שונה מהזאבים האחרים, גם פיזית כי הוא פשוט פחות גדול וגם מבחינת המוח שלו כי הוא רגיל לחיות עם בני אדם. ולסוג הזה של זאב קוראים כלב. כלומר, זה לא ממש מדויק להגיד שבני אדם בייתו את הכלב, בני אדם יצרו את הכלב. כלב הבית, קאניס לופוס פמיליאריס, זה השם המדעי שלו, זה תת-מין של זאב, הוא לא היה קיים לפני שהוא היה קיים עם בני אדם. זה לא שלקחו כלב בר והפכו אותו לכלב בית, כי אף פעם לא היה דבר כזה כלב בר. היה זאב.</p>
                </div>
            </article>
            
            <article class="paragraph speaker-דורון פישלר">
                <div class="paragraph-meta">
                    <span class="speaker-name">דורון פישלר</span>
                    <span class="timestamp">11:51</span>
                </div>
                <div class="content">
                    <p>טוב, אז זה בעניין כלבים. מה עם חתולים? קודם כל אנחנו צריכים להבהיר למה אנחנו בכלל מתכוונים כשאנחנו אומרים חתול. קודם כל ישנה משפחת החתוליים, שכוללת נמרים ואריות וטיגריסים ופומות. בתוכה ישנה תת-משפחה חתולים גדולים, אבל הדמיון המשפחתי הוא מאוד מאוד ברור. כשאתם מסתכלים על נמרים או אריות איך שהם משחקים אחד עם השני, זה ייראה מאוד מאוד מוכר לכל מי שאי פעם גידלו חתול. ויש הרבה תיעודים מגני חיות שמעידים שאם משאירים קופסה ליד פומה או טיגריס, הם יתנהגו בדיוק כמו שהחתולים שלכם יתנהגו, הם ישבו בקופסה. הם חתולים. חוץ מזה ישנו סוג שנקרא בעברית חתול. פשוט חתול. אבל גם זה מחולק לכמה מינים. יש חתול בר אפריקני וחתול בר אירופי וחתול חולות וחתול ביצות. כל אלה הם חיות שהן קטנות יותר, הם יותר בגודל של חתול, אבל הם חיות בר. וישנו המין שנקרא חתול הבית, פליס קאטוס. חתול הבית הוא צאצא של חתול הבר האפריקני. אבל ההבדל ביניהם הוא הרבה פחות ברור. אם אתם רואים כלב ואתם רואים זאב, אתם יכולים להבדיל ביניהם. לעומת זאת, אם אתם מסתכלים על תמונה של חתול בר אפריקני, אתם הייתם אומרים: זה חתול. הוא נראה בדיוק כמו חתול. ההבדל העיקרי בין חתול בר וחתול בית זה שחתול בית חי בבית וחתול בר חי בבר. יש ביניהם הבדלים ביולוגיים מסוימים אבל הם לא כאלה ברורים. זואולוגים אולי יכולים להבדיל ביניהם אבל הבן אדם הממוצע פשוט לא יכול. וגם אצל זואולוגים יהיו ויכוחים בעניין כי לא כולם מסכימים שבכלל יש הבדל. חתולי בית וחתולי בר לא ממש מכירים בעובדה שהם לא אותה חיה כי הם בהחלט כן יכולים להזדווג ולהנפיק צאצא פורה. לכן בעץ משפחה של הרבה חתולים יש בעצם גם חתולי בר, אז ההפרדה הגנטית ביניהם נהיית מאוד מבלבלת ויש זואולוגים שפשוט לא חושבים שחתול בית זה בכלל מין נפרד. אז במקרה הזה צריך לשאול אם בכלל נכון להגיד שהחתולים בויטו, משום שכן חלקם חיים בבית אבל חלק לא. שלא כמו כלבים שלקחו חיית פרא והפכו אותה לחיה מבויתת, עם חתולים לא לקחו נמרים והפכו אותם לחתולים, הם היו כבר חתולים וחלקם חיים עם אנשים וזה בהחלט מאוד מאוד נוח להם שיש מי שנותן להם אוכל ומים. אבל אם אין להם בני אדם הם גם יסתדרו. אז החתול זה לא באמת חיה מבויתת, זאת חיה שמסכימה לגור איתנו.</p>
                </div>
            </article>
            
            <article class="paragraph speaker-דורון פישלר">
                <div class="paragraph-meta">
                    <span class="speaker-name">דורון פישלר</span>
                    <span class="timestamp">17:05</span>
                </div>
                <div class="content">
                    <p>אז איך זה קרה עסק כזה? בדיוק כמו במקרה של הכלבים, אנחנו לא יודעים בדיוק איך זה קרה, אבל יש סברה שנשמעת כמו פשוט סיפור מאוד הגיוני. זה קרה הרבה יותר מאוחר מהסיפור עם הכלבים. אמרתי שלאנשים היו כלבים בזמן שהם עדיין היו ציידים לקטים נודדים, כל עוד הם לא ישבו במקום אחד וגידלו אוכל, לחתולים לא היה שום קשר אליהם. אבל מהרגע שהם הפסיקו לנדוד והתחילו להתעסק בחקלאות, היה להם הרבה אוכל. הקטע עם אוכל שמגדלים זה שאתם לא חיים מהיד לפה, אתם שומרים אוכל לאחר כך. מגדלים חיטה או דוחן, ואתם קוצרים אותה ואתם שומרים אותה. אז יש מחסנים, יש אסמים. ואז באים מכרסמים ואוכלים לכם את האוכל. ואנחנו לא אוהבים את זה כי הם אוכלים לנו את האוכל וגם בגלל שהם מביאים מחלות. אבל במקום שבו יש הרבה מכרסמים, יש חתולים. באים חתולי בר אפריקנים, שהם טורפים שמתקיימים מדברים קטנים יותר, מכרסמים. אז במקום שיש מכרסמים, יש חתולים שבאים כדי לאכול אותם. ובני אדם לגמרי בסדר עם זה, כי לחסל את העכברים היה אינטרס משותף. אז הם אמרו לחתול: אוקיי, אתה יכול להישאר. והחתול ענה: לא שאלתי אתכם. ובאיזשהו שלב בהמשך הם בטח גילו שחתולים זה דבר חמוד, ופשוט נחמד שהם בסביבה. וחתולים גילו שהפראיירים האלה פשוט נותנים לנו אוכל בלי שאנחנו עושים כלום. זה סידור מעולה. אז ככה זה קרה כנראה. אבל השאלה הייתה מי היה החתול הראשון שהיה לו איש? אנחנו יכולים לחפש איפה זה קרה, איפה זה התחיל.</p>
                </div>
            </article>
            
            <article class="paragraph speaker-דורון פישלר">
                <div class="paragraph-meta">
                    <span class="speaker-name">דורון פישלר</span>
                    <span class="timestamp">19:41</span>
                </div>
                <div class="content">
                    <p>התשובה הראשונה והכי מקובלת היא מצרים. המצרים העתיקים, וזה ידוע, הם מאוד אהבו חתולים, וזה מתועד היטב משום שיש המון ציורים ותבליטים על קירות ואי אפשר לטעות בזה שאצלם חתולים הם חיות בית. רואים שם חתולים משחקים עם אנשים ואנשים מאכילים חתולים. דרך אגב, המילה במצרית עתיקה לחתול היא מילה שמורכבת משלושה סמלים: הראשון הוא הסמל לעיצור מ', השני הוא י' והשלישי הוא ו'. במצרית עתיקה קראו לחתול מיאו או משהו מאוד מאוד דומה לזה, שזה מדהים. יש חתולה אחת ספציפית שאנחנו מכירים, קוראים לה טמיו. טמיו הייתה חתולה של הנסיך, הבן הבכור של פרעה אמנחותפ השלישי, בסביבות 1350 לפני הספירה. עכשיו הנסיך הזה מת צעיר ובאתר הקבורה שלו יש גם סרקופג קטן של החתולה שלו. וזאת חתולה שזכתה לקבורת מלכים. על הסרקופג מבחוץ יש ציור של החתולה עומדת לפני שולחן קטן מלא באוכל. זה שקברו אותה בצורה כזאת אומר שזאת חיה שמישהו אהב. חוץ מזה חתולים בכלל נחשבו לקדושים ואסור לפגוע בהם. יש סיפור שסיפר היסטוריון רומי שהיה רומי בביקור במצרים שדרס בטעות חתול ואז המון זועם עשה בו לינץ' כי אסור לפגוע בחתולים. עכשיו כל זה כמובן מאוד מסתדר עם העובדה שחתול הבית הוא צאצא של חתול הבר האפריקני. נשמע הגיוני כל העסק הזה. אז האדם הראשון שהיה לו חתול היה מצרי, לפני 6,000 שנה כזה. זאת התשובה, או לפחות זאת הייתה התשובה, עד לא מזמן. כי חתול אחד שינה את הכל.</p>
                </div>
            </article>
            
            <article class="paragraph speaker-דורון פישלר">
                <div class="paragraph-meta">
                    <span class="speaker-name">דורון פישלר</span>
                    <span class="timestamp">23:04</span>
                </div>
                <div class="content">
                    <p>ב-2004 בחפירות ארכיאולוגיות בקפריסין, במקום שנקרא שילורוקאמבוס, זה אתר קבורה מלפני 9,500 שנה, ונמצא שם קבר של איש כלשהו. הוא היה כנראה איש חשוב בסטנדרטים מקומיים כי הוא קבור עם תכשיטים וצדפים. וחוץ מזה לידו קבור החתול שלו. זה חתול קטן, הוא היה בן 8 חודשים בערך. גנטית הוא דומה יותר לחתול בר אפריקני מאשר לחתול בית מודרני. אתר הקבורה הזה הוא בן 9,500 שנה. ממלכת מצרים העתיקה אמרנו היא מקסימום לפני 6,000 שנה. כלומר הקבר הזה הוא מלפני המצרים העתיקים. אנחנו מדברים על משהו שקרה 3,500 שנים קודם. כלומר הזמן שעבר בין החתול הזה לבין החתולים המצריים הוא יותר מההפרש בין יוליוס קיסר לבין מיסטר ביסט. אז קודם כל בשלב ראשון, החתול הבודד הזה משנה לגמרי את כל מה שחשבנו על מתי בני אדם התחילו לגדל חתולים, כי הוא מראה שהמצרים לא היו הראשונים. אבל זה יותר משמעותי מזה, כי החתול הזה נמצא בקפריסין. וקפריסין זה אי. הדרך היחידה שבה חתולים יכולים להגיע לקפריסין זה בסירות עם בני אדם. ומאוד לא סביר שהאיש הבודד הזה הוא במקרה האיש הראשון שהגיע לשם עם חתול, כלומר כנראה שהיו שם חתולים הרבה זמן. זה אומר שהאנשים לקחו אותם לשם עוד קודם וזה אומר שעוד הרבה קודם הם התיידדו עם חתולים מספיק. המתיישבים הראשונים בקפריסין הגיעו מאזור טורקיה ומהלבנט, שאלה גם המקומות הראשונים שבהם הייתה חקלאות בכלל. אז מה שהדבר הזה עושה זה מזיז את הנקודה שבה לאנשים היו חתולים מאוד קרוב לנקודה שבה אנשים נהיו חקלאים. אז התשובה היא: האדם הראשון שהיה לו חתול היה כנראה איפשהו בין אנטוליה לבאר שבע, לפני בואו נגיד 10,000 שנה בערך. זאת התשובה, או לפחות זאת הייתה התשובה ואז היה עוד חתול ששינה את המצב.</p>
                </div>
            </article>
            
            <article class="paragraph speaker-דורון פישלר">
                <div class="paragraph-meta">
                    <span class="speaker-name">דורון פישלר</span>
                    <span class="timestamp">27:02</span>
                </div>
                <div class="content">
                    <p>עוד פעם חפירות ארכיאולוגיות, הפעם ב-2013 בסין. במקום בסין מצאו שמונה עצמות של חתולים. השמונה עצמות האלו שייכות לפחות לשני חתולים שונים, כנראה יותר. ולפי העצמות אפשר ללמוד גם מה החתולים האלה אכלו. אז הם אכלו מתברר אוכל שמבוסס על דוחן. כלומר הם אכלו מכרסמים שאכלו דוחן. אחד מהם היה זקן יותר מהאחרים, מה שאומר שהוא הגיע לגיל מבוגר ומזה החוקרים מסיקים שהוא היה חתול בית שחי עם אנשים. אלה היו חתולים שחיו עם אנשים והעצמות האלו נמצאות ביישוב שמתוארך ללפני 5,300 שנה בערך. וזה שוב לא מסתדר עם הסיפור שהיה לנו עד עכשיו. הבעיה היא המקום. כי אמרנו חתולים התחילו במזרח התיכון ומשם הם התפשטו לכל העולם. בין השאר הם הגיעו בדרך המשי לסין וזה כנראה קרה איפשהו בשנת 600-700 לספירה, זה לפחות הסיפור המקובל. ולכן זה לא אמור להיות הגיוני שחתולים הגיעו לסין ב-3000 לפני הספירה. כי באותו זמן המזרח התיכון וסין הן פלנטות שונות לגמרי. אז אם היו חתולים בסין כבר אז, מה זה אומר? שהמוצא של חתולים הוא בכלל בסין? המילה הסינית לחתול היא מאו. באמת. ואלו שתי שפות שונות שבהן המילה לחתול היא משהו שנשמע כמו מיאו בגדול. שזה מוזר. בכל אופן, לשאלה הזאת כן מצאו פתרון. כי כשבדקו את הדי-אן-איי של החתולים האלה אז גילו עליהם דבר מעניין - שהם לא חתולים. כלומר הם כן חתולים אבל הם חתולים אחרים. החתולים שמצאו בסין זה חתול נמרי. חתול נמרי הוא סוג של חיה ממשפחת החתוליים שחי בדרום-מזרח אסיה והוא חמוד! ויש לו כתמים כמו של נמר והאוזניים שלו קצת יותר קטנות. הסינים לא המשיכו לגדל חתולים נמריים אחר כך. החתולים שאתם יכולים למצוא היום בסין הם צאצאים של החתול האפריקני. כלומר היה זמן שבו החתול הנמרי חי עם בני אדם בסין והרומן הזה נמשך כמה זמן אבל אז הפסיק. מה שזה אומר זה שהקטע הזה שהחתולים החליטו לביית את עצמם, זה קרה לפחות פעמיים נפרדות לאורך ההיסטוריה בשני מקומות שונים ועם שני סוגים שונים של חתולים. אז פעם אחת אחרונה, מה הייתה השאלה? מי היה האדם הראשון שהיה לו חתול? הראשון היה כנראה במזרח התיכון לפני אזור של 10,000 שנה, אבל מתברר שהעניין הזה של חתולים שחיים איתנו זה דבר שפשוט קורה כנראה שבכל מקום שבו בני אדם מתיישבים באים חתולים ומתיישבים עליהם ועושים מיאו. וזאת התשובה עד שנגלה תשובה אחרת.</p>
                </div>
            </article>
            
            <article class="paragraph speaker-דורון פישלר">
                <div class="paragraph-meta">
                    <span class="speaker-name">דורון פישלר</span>
                    <span class="timestamp">33:32</span>
                </div>
                <div class="content">
                    <p>ב-1889 התפרסמה בעיתון הסאטירי פאנץ' בבריטניה קריקטורה שמראה שני חובבי מומיות עומדים מול צבא ענק של חתולים מומיות מהלכים עם עיניים זוהרות. וכמו תמיד כדי להבין על מה הקריקטורה הזאת מדברת צריך להכיר את ההקשר. ב-1888 עשו חפירות ליד מקום שנקרא בני חסן במצרים ומצאו שם אתר קבורה מצרי עתיק שבו הייתה מומיה של חתול. מומיה של חתול זה דבר קצת מוזר, זה נראה כמו מגבת מגולגלת עם ראש של חתול. ככה זה נראה, רק שזה בן 3,000 שנה והחתול מת. אז זאת תגלית מעניינת, אבל מצאו שם יותר ממומיה אחת של חתול. היו שם 180,000 כאלה. היו שם 180,000 חתולים חנוטים. ההסבר הוא שהמקום הזה היה מקדש של בסט, האלה החתולית. וכמו אלים אחרים המנחות שהיא מקבלת היא חיות מוקרבות. כלומר אם אתם רוצים טובה מהאלה, מה שאתם צריכים לעשות זה להגיע אל המקדש, לשלם, ואז במקדש הורגים בשבילכם חתול, חונטים אותו ומגישים אותו מנחה לאלה. עכשיו מאיפה אנשי המקדש הזה משיגים את כל החתולים האלה? הם בבירור גידלו אותם בשביל זה. והשאלה הבאה שצריך לשאול היא איך זה שפעם אסור היה לפגוע בהם ופה מקריבים אותם במאות אלפים? אז התשובה היא שדת זה דבר מוזר, אסור אף פעם לפגוע בחתולים אלא אם כן עושים את זה נכון בצורה הדתית הנכונה. בכל אופן זה אפילו לא החלק המוזר. אלפי שנים מאוחר יותר מוצאים את אתר הקבורה הזה עם 180,000 מומיות. מה עושים איתם עכשיו? אז חלק מהם שמרו וחלק מהם מכרו לאנשים עשירים ועדיין זה משאיר אתכם עם איזה 179,000 חתולים מפוחלצים. אז מה שקרה זה שנערכה מכירה פומבית ומי שזכתה הייתה חברה בריטית לדשן. ופגרים זה אחלה דשן. הייתה ספינה שהפליגה ממצרים לאנגליה עם 19.5 טונות של חתולים מצריים עתיקים מתים כדי לשמש בתור דשן בשדות של אנגליה. ומכאן מגיעה הקריקטורה הזאת. בכל מקרה אחת העובדות היותר מוזרות היא שתפוח האדמה שבריטי אכל בתחילת המאה ה-20 סביר למדי שהיה פעם חתול מצרי. זאת הייתה התשובה. אם בא לכם לשמוע עוד על ההיסטוריה האמיתית של חתולים, אז אולי תרצו לשמוע את הפרק החתול הראשון באנטארקטיקה, ואם אתם רוצים לשמוע עוד סיפורים לא אמיתיים על חתולים אז ישנו הפרק הילד שצייר חתולים וגם הפרק מה היה קורה אילו החתול שלי היה הופך לחור שחור. את כל הפרקים של הפודקאסט אתם יכולים למצוא ב-doronfishler.com. עורכת הסאונד שלי נוי, ייעוץ ותמיכה מורלית מוץ. תודה לכל צוות רשת עושים היסטוריה. אני עדיין דורון פישלר ולשם שינוי התגובות בספוטיפיי יהיו רלוונטיות הפעם. רררראאווו.</p>
                </div>
            </article>
            
        </div>
        
    </div>

    <script>
        const audio = document.getElementById('audio-player');
        function seekTo(time) {
            audio.currentTime = time;
            audio.play();
        }
    </script>

        </main>

        <footer>
            <p>&copy;  כל הזכויות שמורות לבעלי הפודקאסט. שירות זה מתמלל לכבדי שמיעה ואינו בעל הזכויות על התוכן.</p>
        </footer>
    </div>
</body>
</html>