<!DOCTYPE html>
<html lang="he" dir="rtl">
<head>
    <meta charset="UTF-8">
    <meta name="viewport" content="width=device-width, initial-scale=1.0">
    <title>[התשובה] איפה המח של איינשטיין? - פודטקסט</title>
    <link rel="stylesheet" href="../../styles.css">
    <script defer src="../../search.js"></script>
</head>
<body>
    <div class="container">
        <header class="site-header">
            <div class="logo">
                <a href="../../index.html">פודטקסט</a>
            </div>
            
            <div class="search-box">
                <input type="text" id="search-input" placeholder="חיפוש...">
                <div id="search-results" class="search-results hidden"></div>
            </div>

            <nav class="main-nav">
                <a href="../../index.html" class="nav-link">פרקים אחרונים</a>
                <a href="../../podcasts.html" class="nav-link">כל הפודקאסטים</a>
                <a href="../../rss.xml" class="rss-link" title="RSS">
                    <svg xmlns="http://www.w3.org/2000/svg" width="18" height="18" viewBox="0 0 24 24" fill="none" stroke="currentColor" stroke-width="2" stroke-linecap="round" stroke-linejoin="round"><path d="M4 11a9 9 0 0 1 9 9"></path><path d="M4 4a16 16 0 0 1 16 16"></path><circle cx="5" cy="19" r="1"></circle></svg>
                </a>
            </nav>
        </header>

        <main>
            
    <div class="episode-header">
        <h1>[התשובה] איפה המח של איינשטיין?</h1>
        <div class="meta-row">
            <span class="meta-date">פורסם ב: 19 ביולי 2021</span>
            <a href="../../podcasts/the-answer.html" class="meta-feed">התשובה</a>
        </div>
    </div>

    <div class="player-container">
        <audio id="audio-player" controls>
            <source src="" type="audio/mpeg">
            Your browser does not support the audio element.
        </audio>
    </div>

    <div class="transcript-container" id="transcript">
        
            
        
            
        
            
        
            
        
            <article class="paragraph speaker-דורון פישלר">
                <div class="paragraph-meta">
                    <span class="speaker-name">דורון פישלר</span>
                    <span class="timestamp">00:00</span>
                </div>
                <div class="content">
                    <p>אתם אוהבים חידות? לא כאלו של "מה ההבדל בין חלב", אלא חידות שגורמות לכם לבהות בתקרה ולמלמל: "רגע, אבל אם הוא עשה כך וכך...". תקשיבו לזה. יש עשרה חדרים. בכל אחד מהם ישן שובב. באמצע הלילה, כל אחד מהשובבים בתורו מתעורר ובודק את הדלת של החדר שלו. אם הדלת שלו בסדר, היא שם, היא דלת, אז הוא הולך לדלת של אחד החדרים האחרים, לא החדר שלו, מפרק אותה וסוחב אותה למחסן. ואז חוזר לישון. אם הוא מתעורר ומגלה שאין לו דלת בחדר כי מישהו לקח אותה, אז הוא הולך למחסן, לוקח דלת, מתקין אותה בחדר שלו וחוזר לישון. כך זה נמשך עד שכל אחד מהשובבים התעורר ועשה את מה שהוא עשה. אנחנו לא יודעים באיזה סדר הם התעוררו, אנחנו לא יודעים איזו דלת כל אחד מהם פירק. השאלה היא: בסוף הלילה הזה, מה המספר המקסימלי של דלתות שיכולות להיות במחסן? אם בשלב הזה אתם עצרתם רגע, או עשיתם פאוזה, או העברתם אחורה כדי לשמוע את זה שוב, או התחלתם לספור על האצבעות או לצייר משהו על נייר או לעצום עיניים ולהתרכז ממש - יופי, כי הפרסומת הזאת נועדה לכם.</p>
                </div>
            </article>
            
            <article class="paragraph speaker-דורון פישלר">
                <div class="paragraph-meta">
                    <span class="speaker-name">דורון פישלר</span>
                    <span class="timestamp">01:13</span>
                </div>
                <div class="content">
                    <p>כי חידות כאלה שהן חצי משחק וחצי כאב ראש זה בדיוק סוג החשיבה של אנשים שנהנים לאתגר את המוח שלהם עם שאלות קשות. ואם זה אתם, אז כדאי שתדעו את הדבר הבא. במהלך חודש פברואר מתקיים השלב הראשון של המיונים לנבחרות ישראל במדעים. יש דבר כזה. למדינת ישראל יש נבחרות בוגרות שהן מתחרות באולימפיאדות הבינלאומיות בכימיה, בפיזיקה, במתמטיקה, בביולוגיה, במדעי המחשב, בסייבר ובבינה מלאכותית. אליהן יכולים להתמיין תלמידות ותלמידים מכיתה ט' עד י"א. וישנה גם הנבחרת הצעירה שהיא עתודה לנבחרות הבוגרות, אליה מצטרפים כבר בכיתה ז'. אז מה עושים כשפרסומת כזאת נגמרת? פשוט נכנסים לרשת, מחפשים "נבחרות ישראל במדעים", בודקים מתי זה קורה ואולי מייצגים את ישראל באולימפיאדות הבינלאומיות במדעים. ואפילו לא צריך לדעת לעשות סקיפ בשביל זה. נבחרות ישראל במדעים הן מיזם משותף של משרד החינוך ומרכז מדעני העתיד של קרן מיימונידיס.</p>
                </div>
            </article>
            
            <article class="paragraph speaker-דורון פישלר">
                <div class="paragraph-meta">
                    <span class="speaker-name">דורון פישלר</span>
                    <span class="timestamp">02:30</span>
                </div>
                <div class="content">
                    <p>רשת עושים היסטוריה. היי, אני דורון, זאת "התשובה". בואו נדבר טיפה על סטטיסטיקה. אתם כבר יודעים בטח שיש את הטופס שבו אפשר לשלוח אליי שאלות. זה בעמוד של "התשובה" באתר של "עושים היסטוריה". וכל השאלות שנשלחות משם מתאחסנות במסמך גדול מאוד עם המון שאלות. עכשיו, לפני כמה זמן שיעמם לי אז עשיתי קצת סטטיסטיקה לגבי איזה סוג של שאלות הגיעו אליי ומה אפשר לדעת עליהן. אז ככה. נכון לזמן הבדיקה היו במסמך הזה 15,820 שאלות. למרות שזה לא בדיוק זה, משום שקורה גם שאנשים שולחים את אותה שאלה שוב ושוב. אתם לא צריכים לעשות את זה, אגב, זה לא מעלה את הסיכוי שאני אענה על שאלה. בכל אופן, מה שמעניין אותי זה הפילוח של איזה מין שאלות אלה.</p>
                </div>
            </article>
            
            <article class="paragraph speaker-דורון פישלר">
                <div class="paragraph-meta">
                    <span class="speaker-name">דורון פישלר</span>
                    <span class="timestamp">03:41</span>
                </div>
                <div class="content">
                    <p>אז ככה, מבין כל השאלות היו: 152 שאלות שמתחילות במילה "מדוע", שזה לא כזה הרבה. 214 שאלות מתחילות במילה "מתי". 331 מתחילות ב"כמה". 467 התחילו ב"היי דורון" - היי. 860 מתחילות ב"מי". 1286 מתחילות ב"איך". 1500 מתחילות ב"האם". 2338 מתחילות ב"מה". ו-4754 שאלות, שזה 30% מכל השאלות שהגיעו, הם שאלות שמתחילות במילה "למה". כנראה שזה מה שאנשים הכי רוצים לדעת, הם רוצים לדעת למה. אבל מבין כל המילות שאלה האלו, אולי שמתם לב שיש אחת שחסרה, אחת שלא אמרתי. איפה "איפה"? "איפה" מתברר זאת השאלה שאנשים שואלים הכי פחות. מבין כל ה-15,000 פלוס שאלות שהגיעו, רק 54 שאלות מתחילות במילה "איפה", שזה אם אתם מחשבים 0.3%. למה לא "איפה"? אני אוהב לחפש דברים. מה, אתם כבר יודעים איפה הכל? למה לא שואלים על זה? אז עכשיו דווקא בחרתי שאלה שמתחילה במילה "איפה". עכשיו פרסומת ותכף נתחיל.</p>
                </div>
            </article>
            
            <article class="paragraph speaker-דורון פישלר">
                <div class="paragraph-meta">
                    <span class="speaker-name">דורון פישלר</span>
                    <span class="timestamp">04:47</span>
                </div>
                <div class="content">
                    <p>היי, אני דורון פישלר, זאת "התשובה". והנה שאלה ששלח לי רועי: "איפה המוח של אלברט איינשטיין?". זאת שאלת "איפה", זאת לא נשמעת כמו שאלה קשה. אם הייתם מבקשים ממני להמר הייתי אומר שהמוח של אלברט איינשטיין נמצא ככל הנראה בתוך הראש של אלברט איינשטיין. אבל הוא מת מזמן, אז בטח פשוט לא נשאר ממנו הרבה. אז זהו, זאת התשובה, לא? אז מתברר שלא. מתברר שהשאלה הזאת היא אחת מהשאלות האלו שנשמעות מאוד ברורות או טיפשיות, אבל ברגע שמחפשים קצת אז מגלים שיש פה סיפור. מתברר ש"איפה המוח של אלברט איינשטיין" זאת שאלה טובה, וזאת שאלה שבמשך הרבה שנים הייתה מסתורין די גדול. בואו תשמעו.</p>
                </div>
            </article>
            
            <article class="paragraph speaker-דורון פישלר">
                <div class="paragraph-meta">
                    <span class="speaker-name">דורון פישלר</span>
                    <span class="timestamp">05:53</span>
                </div>
                <div class="content">
                    <p>אלברט איינשטיין היה גאון. אתם יודעים את זה, זה לא חדש. כולם יודעים את זה, אלברט איינשטיין הוא ההגדרה לגאון. יש אנשים חכמים, יש אנשים חכמים מאוד, ויש אלברט איינשטיין, הבנאדם שהשם שלו הפך להיות מילה נרדפת לגאון. זה "איינשטיין" ו"ג'וגל יאנג", אבל זה סיפור אחר. איינשטיין לא זכה במוניטין הזה במקרה, זה היה מוצדק. הוא באמת היה כזה חכם. בשנת 1905, אלברט איינשטיין פירסם ארבעה מאמרים בשנתון הפיזיקה הגרמני. אחד מהם, שעסק בתנועת בראון, היה בין השאר מאוד חשוב בהוכחה שאטומים זה אשכרה דבר שקיים, אנשים לא היו בטוחים בזה לגמרי אז. על אחד אחר, שבו הוא פחות או יותר המציא את מכניקת הקוונטים, הוא זכה בפרס נובל מאוחר יותר. אחד אחר, לא אותו מאמר, אחד אחר היה ההצגה של תורת היחסות הפרטית, שכמו שכל אחד יודע הייתה מהפכה מוחלטת בפיזיקה והרבה פחות אנשים יודעים להגיד מה זה בעצם אומר. כל אחד משלושת המאמרים האלה היה כזה שנחשב לפסגת הקריירה של כל פיזיקאי. כל פיזיקאי היה רואה את עצמו כמי שתרם הרבה לידע האנושי אם הוא היה מפרסם אחד כזה במהלך חייו. איינשטיין פירסם שלושה כאלה באותה שנה.</p>
                </div>
            </article>
            
            <article class="paragraph speaker-דורון פישלר">
                <div class="paragraph-meta">
                    <span class="speaker-name">דורון פישלר</span>
                    <span class="timestamp">07:31</span>
                </div>
                <div class="content">
                    <p>ומה שעוד יותר מדהים פה זה מי ומה הוא היה כשהוא עשה את זה. יש גם אחרים שפירסמו מאמרים מהפכניים בפיזיקה לפניו ואחריו, אבל האנשים שעושים את זה הם נוטים להיות פרופסורים לפיזיקה, אנשים שהמקצוע שלהם זה לחקור פיזיקה, שעובדים במעבדות לפיזיקה, באוניברסיטאות מכובדות או במכוני מחקר מתוקצבים ויש להם הרבה עוזרי מחקר ושותפי מחקר והם מסתמכים על הרבה עבודות קודמות. אלברט איינשטיין כשהוא פירסם את המאמרים האלו היה בן 26. הוא היה מומחה טכני זוטר במשרד פטנטים. הוא לא היה פרופסור, הוא לא היה דוקטור. את הדוקטורט שלו הוא קיבל שנה מאוחר יותר. כלומר טכנית הוא היה סטודנט. לא הייתה לו מעבדה והוא לא עשה ניסויים בכלל. לכל התובנות שלו שזאת לא הגזמה בכלל להגיד שהן שינו את פני הפיזיקה, הוא הגיע פשוט כי הוא חשב על זה. הוא ישב וחשב. היה לו משעמם בנסיעות ברכבת לעבודה, אז הוא הבין דברים על הטבע של המציאות שאף אחד לא הבין לפניו, ושנשים יותר מ-100 שנה לאחר מכן עדיין מקבלים פרסי נובל על זה שהם מוכיחים שהוא צדק.</p>
                </div>
            </article>
            
            <article class="paragraph speaker-דורון פישלר">
                <div class="paragraph-meta">
                    <span class="speaker-name">דורון פישלר</span>
                    <span class="timestamp">08:52</span>
                </div>
                <div class="content">
                    <p>ואפילו זה נחשב לשיא התרומה שלו לאנושות. זה היה הסיקוול, ההמשך. תורת היחסות הכללית, אותה הוא פירסם עשר שנים מאוחר יותר, ובניגוד לרוב ההמשכים שמגיעים עשר שנים אחרי המקור, היא נחשבת לטובה יותר אפילו מהמקור. את הדבר הזה הגדירו יותר מפעם אחת בתור ההישג האינטלקטואלי הכי גדול של אדם כלשהו אי פעם. בקיצור, לקרוא לבנאדם גאון זה אנדרסטייטמנט. מצד שני, איינשטיין ממש מתאים לסטריאוטיפ של מדען מפוזר. יש המון אנקדוטות על איינשטיין שאתם בטח כבר מכירים. הוא התחיל לדבר רק בגיל שלוש, ההורים שלו כשהיה קטן חשבו שהוא... בואו נגיד בנימוס גאון הוא לא. הוא קיבל ציונים טובים בבית הספר אבל לא הצטיין במיוחד. בניסיון הראשון שלו להתקבל לאוניברסיטה הוא נכשל במבחני הכניסה. והיה לו זיכרון ממש ממש גרוע. הוא כל הזמן שכח דברים בכל מקום. אז אין ספק שהמוח של איינשטיין היה יוצא דופן.</p>
                </div>
            </article>
            
            <article class="paragraph speaker-דורון פישלר">
                <div class="paragraph-meta">
                    <span class="speaker-name">דורון פישלר</span>
                    <span class="timestamp">10:01</span>
                </div>
                <div class="content">
                    <p>עכשיו, הנה שאלה מעניינת שאפשר לשאול: איך הוא היה יוצא דופן? כלומר, הוא היה פיזית מוח גדול יותר או טוב יותר או שונה יותר משלי או משלכם? או שהמוח שלו היה רגיל והוא פשוט ידע להשתמש בו טוב יותר? זאת שאלה מאוד מעניינת, כי השאלה היא האם איינשטיין היה מוטנט? הוא פשוט נולד עם כוח על שלאנשים רגילים אין וזהו? או שזה פשוט כל אחד יכול בעצם להיות איינשטיין? זאת שאלה מאוד מעניינת, אבל כדי לבדוק אותה היה צריך לבדוק את המוח של איינשטיין פיזית, להסתכל עליו ולראות אם הוא שונה ממוחות של אנשים אחרים. וזאת הייתה קצת בעיה כי המוח של איינשטיין היה בתוך הראש של איינשטיין והוא היה צריך אותו. אז אי אפשר היה להוציא אותו מהראש שלו רק בשביל הבדיקה. היום יש דרכים לבדוק מוחות גם בלי להוציא אותם מהראש, MRI וכאלה דברים, אבל בזמנו זה לא היה קיים.</p>
                </div>
            </article>
            
            <article class="paragraph speaker-דורון פישלר">
                <div class="paragraph-meta">
                    <span class="speaker-name">דורון פישלר</span>
                    <span class="timestamp">11:06</span>
                </div>
                <div class="content">
                    <p>ועכשיו למרות הכל, איינשטיין היה בסך הכל בנאדם. ובני אדם מתים בסוף. באפריל 1955, אלברט איינשטיין שהיה אז בן 76, אושפז בבית חולים בפרינסטון בניו ג'רזי בגלל מפרצת בחלל החזה. הוא לקח איתו לבית החולים חישובים שהוא עבד עליהם באותו זמן, וככל הנראה גם טיוטה של נאום שהוא עבד עליו באותו זמן שהוא היה אמור לשאת כמה ימים מאוחר יותר לכבוד יום העצמאות השביעי של מדינת ישראל. אבל הוא לא השלים את הנאום הזה. בסביבות אחת בלילה, ב-18 באפריל, הוא נפטר. דרך אגב, וזה מעניין, מילותיו האחרונות של איינשטיין היו בגרמנית. ומכיוון שהייתה בחדר באותו זמן רק אחות אחת והיא לא דיברה גרמנית, אף אחד לא יודע מה היו מילותיו האחרונות של איינשטיין. בצוואה של איינשטיין לא צוין שום דבר על מה הוא רוצה שייעשה עם הגופה שלו אחרי שהוא ימות. אבל המשפחה שלו הייתה די בטוחה שהיא יודעת מה הוא היה רוצה. הוא אמר את זה לפני כן. איינשטיין היה בנאדם מאוד מפורסם בשלב הזה, מאוד. אבל הוא לא ממש אהב את התהילה. הוא אמר פעם "ככל שאני נהיה יותר מפורסם אני נהיה יותר טיפש", וזאת תופעה נפוצה מאוד. איש חכם.</p>
                </div>
            </article>
            
            <article class="paragraph speaker-דורון פישלר">
                <div class="paragraph-meta">
                    <span class="speaker-name">דורון פישלר</span>
                    <span class="timestamp">12:35</span>
                </div>
                <div class="content">
                    <p>הוא בטח שלא אהב את ההערצה והתופעות של סגידה שהוא קיבל. אנשים התייחסו אליו כמו איזה אל עלי אדמות, זה גרם לו להרגיש מאוד לא נוח. הוא חשב שלאף אחד לא מגיע יחס כזה. והוא גם לא אהב את הרעיון שאנשים יסגדו לו אחרי שהוא ימות. איינשטיין היה יהודי אבל לא דתי, ממש לא. הוא לא האמין בשום דת מאורגנת ולא בשום חיים שאחרי המוות. אז הוא אמר פעם שהוא היה רוצה שישרפו את הגופה שלו פשוט כדי שאנשים לא יוכלו לבוא ולסגוד לעצמות שלו אחרי שהוא מת. וזה באמת מה שקרה. הגופה של איינשטיין נשרפה. אז קודם כל אם אתם שואלים את עצכם איפה הקבר של איינשטיין, התשובה היא שאין כזה. העמוד הראשון של ה"ניו יורק טיימס" ביום אחרי שאיינשטיין מת, כלל כותרת ראשית על המוות שלו עם הספד, סקירה של החיים שלו ועוד כמה פרטים. כמו למשל היה כתוב שם "הגופה נשרפה ללא טקס ב-4:30 אחר הצהריים בבית הקברות יואינג בטרנטון אחרי שהוצאו ממנה למטרות מחקר מדעי מספר איברים, ביניהם המוח שעבד על תורת היחסות ואפשר פיתוח הביקוע הגרעיני".</p>
                </div>
            </article>
            
            <article class="paragraph speaker-דורון פישלר">
                <div class="paragraph-meta">
                    <span class="speaker-name">דורון פישלר</span>
                    <span class="timestamp">13:48</span>
                </div>
                <div class="content">
                    <p>אה... מה? הקטע הזה שהגופה של איינשטיין שנשרפה למעשה לא הייתה שלמה? שהוציאו את המוח שלו לפני ששרפו אותו? זה קטע קצת מפתיע לקוראי העיתון באופן כללי, וזה היה מאוד מפתיע לבני המשפחה של איינשטיין שזאת הייתה הפעם הראשונה שבה הם שמעו על זה. הם פשוט קראו את זה בעיתון. אז הם התקשרו לבית החולים לשאול מה קורה. ובבית החולים אמרו להם שהם צריכים לדבר עם תומאס הארווי. אז הם מן הסתם שאלו בנקודה הזאת "מי זה לכל הרוחות תומאס הארווי?". בניגוד בולט לאלברט איינשטיין, תומאס הארווי לא היה מפורסם, מעט מאוד אנשים שמעו עליו. דוקטור תומאס הארווי היה פתולוג הראשי של בית החולים בפרינסטון. התפקיד שלו היה לעשות את הנתיחות שלאחר המוות באנשים שמתו בבית החולים. את המשמרת הראשונה של ה-18 באפריל הוא לא היה אמור לעשות, זה היה רופא אחר שהיה אמור לעשות אותה, אבל הוא היה עסוק אז הוא החליף אותו.</p>
                </div>
            </article>
            
            <article class="paragraph speaker-דורון פישלר">
                <div class="paragraph-meta">
                    <span class="speaker-name">דורון פישלר</span>
                    <span class="timestamp">15:00</span>
                </div>
                <div class="content">
                    <p>תומאס הארווי הגיע מוקדם בבוקר לחדר המתים של בית החולים וגילה שם את האיש המת הכי מפורסם בעולם. אז הארווי עשה את הניתוח. לפתוח את הגוף, לוודא את סיבת המוות, לשקול, לבדוק, לעשות את כל זה, ואחר כך הוא עשה עוד דבר. הוא ניסר את הגולגולת של איינשטיין, שרק שיהיה ברור היה מאוד מת בשלב הזה, כן? והוציא את המוח שלו. עכשיו זה עוד יכול להיחשב איכשהו כחלק מפרוטוקול הגיוני של בדיקה שלאחר המוות, כן? זה אולי נהוג, אבל מה שעוד נהוג זה להחזיר את המוח אחר כך. ואת זה הארווי לא עשה. במקום זה הוא שם את המוח בפורמלין והזריק לו חומר שנועד לשמר אותו ולמצק אותו והשאיר אותו שם. וכל זה למרות שלא הייתה לו שום הוראה מאף אחד לעשות את זה. איינשטיין בעצמו לא ביקש שישמרו את המוח שלו. המשפחה שלו לא ביקשה, אף אחד לא ביקש. הארווי עשה את זה על דעת עצמו.</p>
                </div>
            </article>
            
            <article class="paragraph speaker-דורון פישלר">
                <div class="paragraph-meta">
                    <span class="speaker-name">דורון פישלר</span>
                    <span class="timestamp">16:09</span>
                </div>
                <div class="content">
                    <p>לבן של אלברט איינשטיין קראו הנס אלברט איינשטיין. וכשהוא שמע את זה הוא לא היה מרוצה. הוא היה מאוד מאוד עצבני ואפשר להבין אותו. אז הוא התקשר לתומאס הארווי. עכשיו שיחת הטלפון הזאת היא לא הוקלטה. לצערי הרב אין תיעוד מדויק של מה שנאמר בשיחה הזאת וחבל, משום שאם יש שיחה אחת בהיסטוריה שהייתי רוצה לשמוע זאת השיחה הזאת. משום שזאת שיחת טלפון שהייתה חייבת לכלול משפט שדומה ל: "אתה גנבת את המוח של אבא שלי?". וגם משפט שדומה ל: "כן, אבל תני לי להסביר...". מה שאנחנו יודעים אבל זה שהשיחה הזאת נגמרה בזה שהנס אלברט נתן את הרשות שלו לתומאס הארווי לשמור אצלו את המוח. איך זה קרה? איך מגיעים מנקודה א' בשיחה הזאת לנקודה ב'? את זה הייתי רוצה לשמוע. הבנאדם, אתם... איך קוראים לזה כשולחים משהו ששייך למישהו אחר בלי רשות? קוראים לזה לגנוב, נכון? הארווי גנב את המוח של אלברט איינשטיין. אם אני הייתי תופס מישהו שגנב משהו שלי, לא מאוד סביר שהייתי אומר לו: "יודע מה? בסדר, תשאיר את זה אצלך". וזה נכון גם כשמדובר באופניים שלי, בטח כשמדובר במוח.</p>
                </div>
            </article>
            
            <article class="paragraph speaker-דורון פישלר">
                <div class="paragraph-meta">
                    <span class="speaker-name">דורון פישלר</span>
                    <span class="timestamp">17:51</span>
                </div>
                <div class="content">
                    <p>אז איך הארווי הצדיק את עצמו? מה שהוא אמר זה שהוא לא היה יכול להרשות לעצמו לא לשמור את המוח. הוא אמר שהוא היה מרגיש כמו פושע אילו היה שורף את המוח ביחד עם כל הגופה. כי זה המוח של אלברט איינשטיין. תאר לעצמך מה אנחנו יכולים ללמוד ממנו. אולי זה המפתח להתפתחויות אדירות בחקר המוח, אולי יהיה אפשר לגדל דורות של איינשטיינים, אולי הרבה דברים, אנחנו לא יודעים. והוא הזכיר גם שאיינשטיין בעצמו לא הביע התנגדות לזה שאיברים שלו יישמרו אחרי שהוא ימות למטרות מחקר מדעי. כמו שאמרתי בצוואה הרשמית שלו לא נאמר שום דבר על זה, אז פשוט הלכו לפי דברים שהוא אמר פעם, והוא אמר פעם שהוא ישמח לתרום את האיברים שלו למדע. אז הארווי אמר "אני רק ממלא את בקשתו של אביך". והארווי הבהיר גם שהוא לא לקח את המוח כדי לעשות מזה כסף. הוא לא הלך למכור אותו, הוא לא הולך לבנות מקדש שבו אנשים יוכלו לראות את המוח של איינשטיין, לא. הוא הבטיח לשמור את המוח רק בשביל מחקר מדעי רציני. ומה אני אגיד? הוא כנראה היה בנאדם מאוד משכנע. גם יכול להיות שבדיוק רגע אחרי שאבא של מישהו מת זה לא הזמן הכי נכון לדון איתו על החלטות מושכלות ונבונות. בכל מקרה הנס אלברט השתכנע. הוא נתן לתומאס הארווי, בדיעבד אמנם, רשות לשמור אצלו את המוח של איינשטיין לצרכי מחקר מדעי בלבד.</p>
                </div>
            </article>
            
            <article class="paragraph speaker-דורון פישלר">
                <div class="paragraph-meta">
                    <span class="speaker-name">דורון פישלר</span>
                    <span class="timestamp">19:43</span>
                </div>
                <div class="content">
                    <p>הבעיה הייתה שתומאס הארווי לא היה חוקר מוח. הוא היה רופא, זה לא שהוא היה בור מוחלט, מישהו מהרחוב, הוא הבין בזה משהו, אבל מוחות לא היו תחום ההתמחות שלו. אז הוא ראה את עצמו לא כל כך כחוקר אלא כמשגיח על המוח. התפקיד שלו זה לשמור על המוח ולהעביר אותו לידיים הנכונות כדי שיוכלו לעשות בו שימוש מועיל. אז הארווי לקח את המוח, הוא מדד אותו, הוא שקל אותו, הוא מצא שהמוח של איינשטיין שקל 1.23 קילוגרם שזה ממש נורמלי. זה פשוט משקל אופייני של מוח של בנאדם, אפילו קצת נמוך יחסית. המוח של איינשטיין לא היה גדול יותר מכל מוח אחר, אבל זה לא מוכיח כלום, אולי היה משהו אחר במוח הזה שהיה מיוחד. הארווי צילם את המוח הרבה פעמים מכל הכיוונים. הוא הזמין ציור, פורטרט של המוח, ואז הוא חתך את המוח ל-240 חלקים.</p>
                </div>
            </article>
            
            <article class="paragraph speaker-דורון פישלר">
                <div class="paragraph-meta">
                    <span class="speaker-name">דורון פישלר</span>
                    <span class="timestamp">21:10</span>
                </div>
                <div class="content">
                    <p>שזה נשמע כמו דבר קצת משונה לעשות למשהו שאתה מנסה לשמור עליו, אבל זה נשמע כחלק הכרחי וזה מה שאני מבין באחסון ושמירה על מוחות - מתברר שזה נחשב לדבר הנכון לעשות. כי כדי לבדוק את המוח מקרוב צריך כמובן להגיע גם לחלקים הפנימיים שלו, ובשביל זה צריך לפרק את המוח. הם היו ממוספרים ומתויקים, זה לא שזה היה פאזל, לא סתם פירקו אותו לחתיכות. אבל זה לא שאפשר היה אחר כך להרכיב את זה בחזרה ולבנות מוח שלם. בכל מקרה אם הייתם רואים את המוח של איינשטיין באותו זמן לא הייתם רואים דבר, חפץ אחד, אלא שתי צנצנות פורמלין גדולות שבתוכן צפות הרבה מאוד חתיכות קטנות של חומר. בנוסף לזה הארווי נעזר בחברה שלו שכן הייתה מומחית למוח, שפרסה חלק מהחתיכות האלו לפרוסות דקיקות בעובי מיקרוסקופי כדי שאפשר יהיה להסתכל על כל אחד מהם בנפרד. בסך הכל בסופו של דבר היו לו בערך 2,400 שקופיות שעל כל אחת מהן פרוסה דקיקה של מוח. לא תמונה אלא פרוסה של המוח עצמו, ועוד הרבה מאוד חתיכות טיפה יותר גדולות של המוח. יומיים אחרי שאיינשטיין מת, הארווי הכריז שהוא יכנס בשבוע הבא ועידה של מומחים שתכריז על המחקר החשוב שעומדים לעשות בעזרת המוח של איינשטיין. למרות שהוא לא ציין בדיוק מי היו המומחים האלו וזה לא באמת משנה כי למרות ההכרזה הזאת הוועידה הזאת לא קרתה. לא פורסם שום דבר בקשר למוח של איינשטיין בשבוע שאחר כך, ולא פורסם שום דבר בקשר למוח של איינשטיין במשך 30 שנה.</p>
                </div>
            </article>
            
            <article class="paragraph speaker-דורון פישלר">
                <div class="paragraph-meta">
                    <span class="speaker-name">דורון פישלר</span>
                    <span class="timestamp">22:39</span>
                </div>
                <div class="content">
                    <p>הארווי לקח ברצינות את התפקיד החדש שלו בתור שומר המוח של איינשטיין, לפחות בהתחלה. הוא יצר קשר עם נוירולוגים ומומחים מכל רחבי ארצות הברית. הוא היה פונה אליהם ואומר "קראתי על העבודה שלך, אתה נראה רציני, אולי אתה רוצה חתיכה מהמוח של איינשטיין?". ואז החוקר או החוקרת היו אמורים להגיד "בטח, סבבה". ואז הוא היה שולח להם חבילה ייצוגית של שקופיות מתוך המוח של איינשטיין. והם היו בודקים, מסתכלים על השקופיות ואומרים שאין להם מה להגיד. זה מוח. זה לא נראה חריג, אין מה לספר על זה. יכול להיות שזאת הסיבה ששום דבר בעצם לא פורסם. במדע יש דבר שנקרא "בעיית המגירה". כלומר אם מדען בתחום כלשהו יש לו איזו השערה חדשה ומסקרנת והוא עשה ניסוי וגילה תוצאות חיוביות, כלומר יש מצב שההשערה המסקרנת הזאת נכונה, אז הוא כמובן יפרסם את המחקר שלו, כי זה מעניין. אבל אם הוא בדק וחקר וגילה שזה פשוט כנראה לא נכון, שאין שום תוצאות מעניינות, הוא לא יפרסם את המחקר, הוא פשוט ישים אותו במגירה ושם הוא יישאר. כי זה לא מעניין. וזה למרות שיש ערך גם לתוצאות שליליות. אנחנו צריכים לדעת מה לא נכון כדי שנדע מה נכון. אז אם אתם חוקרי מוח שמקבלים את המוח של איינשטיין ואתם בודקים אותו ואתם לא מוצאים שום דבר מעניין, למה שתפרסמו את זה? איפה הסקופ הגדול ב"בדקתי את המוח של איינשטיין והיה בסדר"?</p>
                </div>
            </article>
            
            <article class="paragraph speaker-דורון פישלר">
                <div class="paragraph-meta">
                    <span class="speaker-name">דורון פישלר</span>
                    <span class="timestamp">24:38</span>
                </div>
                <div class="content">
                    <p>אז אולי בגלל זה שום דבר לא יצא מזה, פשוט לא היה שום דבר מיוחד פיזית במוח של איינשטיין. מצד שני צריך להגיד גם - מדעי חקר המוח לא היו אז ממש מתקדמים כמו שהם היום, ויכול להיות שפשוט לא היו להם אז כלים טובים מספיק או את היכולת למצוא אם באמת כן היה משהו חריג במוח הזה. אבל הארווי שלח דוגמיות של המוח לעוד ועוד מדענים ושום דבר לא יצא מזה. אף אחד לא פירסם שום דבר, ובשלב כלשהו נראה שהארווי די הפסיק להתאמץ. ואז הוא גם קצת נעלם. הארווי פוטר מהעבודה שלו בבית החולים בפרינסטון. זה לא היה מיד אחרי הקטע עם איינשטיין, זה היה חמש שנים מאוחר יותר, אבל יכול להיות שזה היה קשור לזה שהוא לקח בלי רשות איברים של בנאדם. זה לא ממש התנהגות נאותה בשביל רופא. באותו זמן הוא גם התגרש מאשתו ועזב את המשפחה שלו והחליף עבודה ובסופו של דבר הוא התחתן שוב ועבר דירה למקום רחוק מאוד. הוא עבר לקנזס. ולאן שהוא עבר הוא לקח איתו את המוח של איינשטיין. וזה מעלה את השאלה: היה לו מותר בכלל לקחת את המוח של איינשטיין? המוח היה שלו? וזאת שאלה כזאת פשוטה, כלומר כן הייתה לו את ההסכמה של הבן של איינשטיין לחקור את המוח אבל זה לא אומר שהמוח הוא רכוש פרטי שלו. אולי הוא היה שייך לבית החולים או משהו? מבחינה משפטית השאלה הזאת לא כל כך ברורה משום שבעלות על איברי גוף זה דבר שלא מאוד מוסדר. אבל הוא עשה את זה. הוא לקח את המוח ועושה רושם שאף אחד לא שם לב. כך שבמשך עשרות שנים הם בילו ביחד, הארווי והמוח. הם הארווי והמוח, הם הארווי והמוח... לא משנה.</p>
                </div>
            </article>
            
            <article class="paragraph speaker-דורון פישלר">
                <div class="paragraph-meta">
                    <span class="speaker-name">דורון פישלר</span>
                    <span class="timestamp">26:02</span>
                </div>
                <div class="content">
                    <p>לאורך השנים האלו ההתנהגות של הארווי ביחס למוח נהייתה קצת מוהה. כי מצד אחד הוא ברח מפרסום, הוא לא ניסה לפרסם את עצמו או את המוח ונראה כאילו התחבא. מצד שני היו לאורך השנים כמה מקרים שבהם הגיעו אליו עיתונאים שמצאו אותו ושאלו אותו על המוח והוא די שמח להראות להם אותו ולהצטלם איתו. אחד מהם עיתונאי שקראו לו סטיבן לוי ב-1978. הוא חיפש את המוח של איינשטיין ומצא את תומאס הארווי בבית שלו בקנזס. אז הוא שאל אותו על היום שבו ניתח את איינשטיין, והוא שאל אותו "יש לך תמונות אולי? אתה יכול להראות לי לפחות תמונות של המוח?". והוא סיפר אחר כך שהארווי פשוט הלך אל קופסת קרטון שהייתה מונחת על הרצפה והוציא משם את המוח של איינשטיין. לא תמונות, את הדבר עצמו. "הנה איינשטיין. היי".</p>
                </div>
            </article>
            
            <article class="paragraph speaker-דורון פישלר">
                <div class="paragraph-meta">
                    <span class="speaker-name">דורון פישלר</span>
                    <span class="timestamp">27:55</span>
                </div>
                <div class="content">
                    <p>גם היחס שלו למדענים היה כזה. הוא באופן עקרוני עדיין עסק בניסיון להביא למחקר מדעי על המוח, אבל הוא פשוט היה די גרוע בזה. חוקרת מוח מאוד ידועה בשם מריאן דיימונד קראה את המאמר הזה על האיש שמצא את המוח של איינשטיין ומאוד התעניינה. היא פנתה אל הארווי מיוזמתה וביקשה ממנו חלקים מהמוח של איינשטיין. ולא סתם חלקים אקראיים, לא שישלח לה שלוש שקופיות אקראיות, אלא פיסות מארבעה אזורים ספציפיים במוח שרלוונטיים למחקר שלה. היא דיברה איתו בטלפון והוא הסכים לשלוח אותם אליה. אחרי הכל זה היה התפקיד שלו. ואז לא קרה כלום. הם פשוט לא הגיעו. שלוש שנים מאוחר יותר, פתאום היא קיבלה חבילה בדואר. זאת הייתה צנצנת של מיונז. ובתוכה היו ארבע חתיכות בגודל של קוביית סוכר, היא סיפרה, מהמוח של איינשטיין. הוא שלח אותן בדואר בצנצנת מיונז. הוא שטף את המיונז מבפנים קודם, אבל...</p>
                </div>
            </article>
            
            <article class="paragraph speaker-דורון פישלר">
                <div class="paragraph-meta">
                    <span class="speaker-name">דורון פישלר</span>
                    <span class="timestamp">28:56</span>
                </div>
                <div class="content">
                    <p>מריאן דיימונד הייתה הראשונה שפירסמה תוצאות של מחקר על המוח של איינשטיין. זה היה ב-1985, 30 שנה אחרי שאיינשטיין מת. היא השוותה את המוח של איינשטיין למוחות אחרים וכן, היא מצאה בו דברים חריגים, דברים שלא היו במוח של אנשים אחרים. אז היא הייתה הראשונה שפירסמה על זה, אבל היא לא הייתה האחרונה. בהמשך זה אמנם לקח הרבה מאוד זמן, אבל כן היו אחרים שפירסמו מחקרים על המוח של איינשטיין וכן מצאו הבדלים בין המוח של איינשטיין למוחות של אנשים רגילים. מריאן דיימונד טענה שהיחס בין הגלואונים לנוירונים במוח של איינשטיין היה גבוה יותר משל רוב האנשים. ב-1999 חוקרת אחרת פירסמה מחקר שבו היא טענה שהאונות הקודקודיות של איינשטיין היו רחבות ב-15% מהממוצע. ב-2013 היה מחקר אחר שנעשה לא לפי חתיכות של המוח אלא לפי הצילומים של המוח כשהוא היה שלם יותר, כי מתברר שלחתוך מוח לחתיכות זה לא תמיד כזה רעיון טוב אם אתה רוצה לחקור אותו. בכל אופן המחקר הזה טען שכפיס המוח של איינשטיין, שזה החלק שמחבר בין שני חצאי המוח, היה עבה יותר מהרגיל, מה שאומר ששני חצאי המוח של איינשטיין תקשרו טוב יותר אחד עם השני.</p>
                </div>
            </article>
            
            <article class="paragraph speaker-דורון פישלר">
                <div class="paragraph-meta">
                    <span class="speaker-name">דורון פישלר</span>
                    <span class="timestamp">30:52</span>
                </div>
                <div class="content">
                    <p>כל הדברים האלו לא באמת אומרים לי שום דבר כי אני לא נוירולוג ואני לא מומחה למוח, אבל הם בעלי משמעות לאנשים שמבינים בזה. מצד שני צריך להגיד שכל המחקרים האלו גם קיבלו הרבה ביקורת. חלק יותר וחלק פחות, אבל היו תמיד חוקרים אחרים שטענו שהיו פגמים במחקרים האלו או ש... כמו שאמרתי קודם, זה בעיית המגירה. כלומר המחקרים האלו פורסמו כי הם מצאו משהו, אבל היו הרבה מומחים אחרים שבדקו את המוח של איינשטיין ולא מצאו כלום. הם פשוט לא פירסמו את זה. ועוד טענה שהיו כאלה שאמרו זה שכן, המוח של איינשטיין היה שונה מכל מוח אחר. זה משום שכל מוח הוא שונה מכל מוח אחר. כל בנאדם הוא שונה מהאחרים. הצורה של מוח של כל בנאדם היא שונה קצת משל כל אחד אחר, ורק בגלל שאנחנו יודעים שזה איינשטיין אז מצביעים על כל שינוי שיש אצלו ואומרים "אה, זה למה שהוא היה גאון". מי צודק? אני בטוח שאין לי מושג. כמו שאמרתי אני לא מבין בזה. אני אתן למומחים להתווכח.</p>
                </div>
            </article>
            
            <article class="paragraph speaker-דורון פישלר">
                <div class="paragraph-meta">
                    <span class="speaker-name">דורון פישלר</span>
                    <span class="timestamp">32:33</span>
                </div>
                <div class="content">
                    <p>אבל האמת שזה פחות מעניין אותי כי הדמות הראשית בסיפור הזה מתברר היא לא אלברט איינשטיין. היא תומאס הארווי. מה הסיפור שלו? למה הוא היה כזה מוזר? בשנות ה-90 הארווי שהיה כבר קשיש, הוא לא היה אפילו רופא, הוא נכשל בבחינה על חידוש הרישיון שלו לעסוק ברפואה. אבל הוא עדיין החזיק את המוח של איינשטיין. ועדיין נראה כאילו היו לו יחסים מורכבים עם המוח. הוא התיידד עם עיתונאי אחר, קראו לו מייקל פטרניטי. וכשהארווי הזכיר שהוא צריך לנסוע עם המוח לביקור חשוב בלוס אנג'לס, פטרניטי הציע להסיע אותו. אז הם נסעו ביחד. פטרניטי, הארווי והמוח של איינשטיין. או מה שנשאר ממנו בשלב הזה, שהיה בקופסת טאפרוור, כלומר קופסת פלסטיק אטומה שבדרך כלל לוקחים לפיקניקים. על המסע הזה פטרניטי כתב אחר כך ספר. לא מאוד מעניין כי לפי הספר הארווי היה פשוט קשיש תמהוני קצת והמוח לא דיבר בכלל, כך שהנוכחות שלו באוטו לא כל כך תרמה לנסיעה.</p>
                </div>
            </article>
            
            <article class="paragraph speaker-דורון פישלר">
                <div class="paragraph-meta">
                    <span class="speaker-name">דורון פישלר</span>
                    <span class="timestamp">34:16</span>
                </div>
                <div class="content">
                    <p>לפי מה שהוא סיפר המטרה של כל הנסיעה הזאת הייתה לבקר את הנכדה של איינשטיין שגרה בלוס אנג'לס. והוא הניח שאם הוא עושה את כל המסע הזה כדי להגיע אליה זה משום שהוא רוצה לתת לה את המוח. פשוט להחזיר אותו סוף סוף למשפחה. ואחרי כל הנסיעה הזאת הם באמת הגיעו אליה ודפקו לה בדלת. הארווי עמד שם כשהוא מחזיק את הקופסה עם המוח בפנים ואמר שלום ודיבר בנימוס במשך חצי שעה בערך. ואז אמר שהוא קבע עם בן דוד שלו לצהריים והלך משם עם המוח. וזה היה קצת מוזר. בשביל זה עשית את כל הנסיעה הזאת? בשביל לא לתת לה את המוח? אבל אחר כך כשהם יצאו למכונית הוא ראה שהארווי השאיר את הקופסה עם המוח במושב האחורי. ולא יכול להיות שהוא שכח אותה שם, נכון? זאת אומרת זה לא בדיוק דבר ששוכחים. אז הוא כן התכוון להשאיר אותה לנכדה או שזה בטעות? זה לא היה ברור איזה קטע כזה. בכל מקרה היא לא רצתה אותו. אז פטרניטי לקח את המוח וכשהוא פגש שוב את הארווי הוא נתן לו אותו והארווי אמר "אה כן, תודה" ופשוט לקח אותו. זה נראה כאילו הוא רצה להיפרד מהמוח אבל הוא לא רצה להיפרד ממנו. הוא היה מוזר קצת.</p>
                </div>
            </article>
            
            <article class="paragraph speaker-דורון פישלר">
                <div class="paragraph-meta">
                    <span class="speaker-name">דורון פישלר</span>
                    <span class="timestamp">35:51</span>
                </div>
                <div class="content">
                    <p>עכשיו זה קל להאשים את הארווי שהוא היה גנב. אבל ברור שהוא לא שמר את המוח של איינשטיין בשביל הכסף. זה נכון, בזה הוא צודק, כי הוא באמת אף פעם לא ניסה למכור אותו. והוא לא היה בנאדם עשיר, היו תקופות בחיים שלו שבהן הוא בהחלט היה לחוץ בכסף והמוח הזה היה שווה כסף. שתבינו, מכתב שאיינשטיין כתב פעם, מכתב שכולל בכתב היד שלו את הנוסחה המפורסמת שלו, E=MC^2, המכתב הזה נמכר במכירה פומבית פעם ב-1.2 מיליון דולר. זה מה שאנשים היו מוכנים לשלם על חתיכת נייר עם הכתב של איינשטיין. בכמה אפשר היה למכור את המוח שלו? זה מן הסתם היה מביא כמה מיליונים טובים. אבל הוא לא עשה את זה. הארווי לא ניסה למכור את המוח. כלומר אני מאמין שהוא באמת לא עשה את זה בשביל הכסף. אבל אני גם לא לחלוטין משוכנע שהוא עשה את זה בשביל המדע, לפחות בשלב הזה. אולי בהתחלה. אז למה הוא כן עשה את זה?</p>
                </div>
            </article>
            
            <article class="paragraph speaker-דורון פישלר">
                <div class="paragraph-meta">
                    <span class="speaker-name">דורון פישלר</span>
                    <span class="timestamp">37:16</span>
                </div>
                <div class="content">
                    <p>כמו שאמרתי קודם אני לא חוקר מוח, אני לא מתיימר להבין את המוח של איינשטיין וגם לא את המוח של תומאס הארווי. אבל בכל זאת יש לי ניחוש לגבי למה הוא עשה את מה שהוא עשה. הארווי היה בן 42 כשהוא פגש את איינשטיין. בגילו איינשטיין כבר היה המדען הכי ידוע בעולם וזוכה פרס נובל וסלב כלל עולמי. בניגוד אליו הארווי היה סתם אחד. הוא לא היה אחד בדורו, השם שלו לא היה מושג נפוץ שכולם מכירים. הוא לא זכה ולא הייתה לו שום אשליה שהוא עומד אי פעם לזכות בפרס נובל או בפרס אוסקר או בפרס ישראל. אבל פעם אחת בחיים שלו נחתה עליו במקרה ההזדמנות להיות אחד ויחיד במינו. זה יותר מלזכות בלוטו. יש מיליארדי אנשים בעולם. רק לאחד מהם יש את המוח של איינשטיין. כל עוד היה לו את המוח של איינשטיין הוא היה מפורסם, הוא היה יחיד במינו בעולם. איינשטיין אולי לא אהב את התהילה אבל לא היה קל לדבר, אנשים העריצו אותו כל הזמן. רובנו בחיים לא נהיה מספר אחד בעולם בשום דבר. ואני מניח שרובנו כן היינו רוצים את ההרגשה הזאת לפעמים. הארווי היה יחיד ומיוחד בעולם כל עוד היה לו את המוח. אם לא היה לו את המוח הוא היה חוזר להיות סתם אחד. אני לא אומר שכל מה שהוא עשה היה בסדר, אבל אני חושב שאני קצת מבין למה.</p>
                </div>
            </article>
            
            <article class="paragraph speaker-דורון פישלר">
                <div class="paragraph-meta">
                    <span class="speaker-name">דורון פישלר</span>
                    <span class="timestamp">38:54</span>
                </div>
                <div class="content">
                    <p>ובכל זאת ב-1998 כשהוא היה בן 86, כלומר ב-10 שנים מבוגר יותר ממה שאיינשטיין היה כשהוא מת, תומאס הארווי הופיע פתאום בבית החולים פרינסטון בניו ג'רזי ופגש את הפתולוג הראשי הנוכחי שלו. כלומר מי שהחזיק עכשיו באותו התפקיד שהוא מילא לפני 43 שנה. והוא הניח על השולחן את המוח של איינשטיין ופשוט השאיר אותו שם, במקום שממנו לקח אותו. טוב, לא כל המוח, כי הרבה חלקים היו חסרים בשלב הזה אבל חלק משמעותי ממנו. הפתולוג הזה בניגוד להארווי לא לקח את המוח הביתה. הוא תרם את החלק הזה של המוח למוזיאון הלאומי לרפואה בוושינגטון די-סי. חלק אחר מהמוח, חלק מהשקופיות, הגיעו למוזיאון אחר, מוזיאון מוטר בפילדלפיה. עכשיו בקשר למוזיאון הזה - אני הייתי שם לפני שהמוח הגיע לשם ותנו לי להגיד לכם, המוח של איינשטיין רחוק מלהיות הדבר הכי מוזר שיש במוזיאון הזה. זה מוזיאון שכולו דברים שיצאו מגוף של אנשים. יש להם שלדים של אנשים עם מחלות נדירות והמון המון גולגולות. יש להם בצנצנת גידול שהוציאו מהגוף של הנשיא קליבלנד. גידול. אני בהחלט ממליץ לבקר שם אם אתם בסביבה, זה מעניין אבל אולי אל תאכלו קודם. בכל מקרה זה עדיין לא כל המוח. חלקים אחרים של המוח של איינשטיין יישארו אצל הרבה חוקרים שונים שחקרו אותם במהלך השנים. היו לפחות 18 כאלה, כנראה יותר, בכל רחבי צפון אמריקה. וחלק מהם פשוט אבדו במהלך השנים. אנחנו פשוט לא יודעים איפה הם.</p>
                </div>
            </article>
            
            <article class="paragraph speaker-דורון פישלר">
                <div class="paragraph-meta">
                    <span class="speaker-name">דורון פישלר</span>
                    <span class="timestamp">42:02</span>
                </div>
                <div class="content">
                    <p>אז מה הייתה השאלה? "איפה המוח של איינשטיין?". התשובה היא פה ושם. תומאס הארווי מת ב-2007 באותו בית חולים שבו איינשטיין מת. ככל הידוע לי הוא נקבר עם המוח שלו. זאת הייתה התשובה. אחרי הפרסומת נדבר על העיניים של איינשטיין. הסיפור על המוח של איינשטיין ותומאס הארווי וכל הסיפור שלו זה דבר שהוא מתועד. כלומר יש קטעי עיתונות, יש ספרים שנכתבו על זה, יש כל מיני דברים. אבל כמובן אלה דברים שקרו מזמן ולכן לפעמים יש מקורות שסותרים אחד את השני ולא לגמרי ברור מה בדיוק קרה ומה בדיוק אמיתי. אני כרגיל ניסיתי למצוא את כל הדברים שאני יודע ככל האפשר שהם נכונים כדי לספר אותם. אבל יש פרט אחד שמופיע בהרבה מהגרסאות של הסיפור הזה שהוא כל כך מוזר שאני... אני לא בטוח שהוא נכון. והעניין הוא כזה. נכון בידיעה שהופיעה על איינשטיין כשהוא מת? אז היה כתוב שם "הוצאו מגופו כמה איברים כולל המוח שלו". מה היו האיברים האחרים אז? אז בקשר למוח יש תיעוד. יש צילומים של המוח זה ברור, אנחנו יודעים מה היה. אבל הטענה היא שהדברים האחרים שהוצאו מהגוף שלו זה העיניים שלו. כלומר הוציאו את העיניים של איינשטיין וגם הן שמורות באיזשהו מקום.</p>
                </div>
            </article>
            
            <article class="paragraph speaker-דורון פישלר">
                <div class="paragraph-meta">
                    <span class="speaker-name">דורון פישלר</span>
                    <span class="timestamp">43:44</span>
                </div>
                <div class="content">
                    <p>עכשיו זה לא כל כך ברור לי בגלל שאיך אפשר לתרץ את זה? את הקטע עם המוח לפחות אתם יודעים, יש את המחקר המדעי, זה המוח של אלברט איינשטיין, רוצים לחקור אותו, אבל איך בדיוק אפשר היה להסביר את זה שלקחו את העיניים שלו? איינשטיין לא היה ידוע בזכות הראייה הטובה שלו, נכון? ועדיין ב-1994 היו שמועות שמייקל ג'קסון רוצה לקנות את העיניים של איינשטיין ב-5 מיליון דולר. רוצה לקנות אותן ממי שהיה רופא העיניים של איינשטיין שמחזיק אותן בכספת. אז אותו רופא, יש ריאיון איתו שבו הוא הכחיש את זה לחלוטין. הוא אמר "אבסולוטי לא נכון. מעולם לא דיברתי עם מייקל ג'קסון, אין מחיר, אין מכירה, אני לא הולך למכור את העיניים של איינשטיין". אבל הוא לא הכחיש שיש לו אותן. כלומר הוא באמת טען שהעיניים של איינשטיין שמורות אצלו באיזשהו מקום. וזאת טענה ממש מוזרה. כי למה? ובזמן שהמוח הסיפור הזה עם המוח זה מתועד, יש תמונות של המוח, יש הרבה עדויות שזה נכון - הקטע עם העיניים, אין אף תמונה של זה, לפחות אני לא ראיתי בשום מקום. ומתי בדיוק זה קרה העסק הזה? זאת אומרת מה, הארווי כשהוציא את המוח הוא הוציא גם את העיניים ואז הוא פשוט נתן אותן לרופא עיניים שלו? או שבזמן שהוא ניתח אותו אז הרופא עיניים פשוט עבר בסביבה ואמר "הו הנה עיניים, אני אקח אותן"? באיזה אופן זה הגיוני? ועדיין זה מופיע שם ולכן העובדה הזאת שהעיניים של איינשטיין שמורות בכספת בניו ג'רזי באיזשהו מקום מופיעה בהרבה מאוד מקורות בתור מין כזה "הידעת?". אבל כל ההפניות מהעובדות האלו מובילות לאותו דבר, לאותו ריאיון שהרופא הזה עשה ב-1994 שבו הוא אמר שיש לו את העיניים שלו. ואני חושד שהוא פשוט עשה טרולינג לכולם. שזה הצחיק אותו אז הוא אמר "לא אני לא מוכר אותם למייקל ג'קסון אבל כן למה לא, יש לי את העיניים שלו". אני לא יודע את זה אבל זה נשמע לי כהסבר יותר הגיוני. תחליטו אתם למה אתם מאמינים.</p>
                </div>
            </article>
            
            <article class="paragraph speaker-דורון פישלר">
                <div class="paragraph-meta">
                    <span class="speaker-name">דורון פישלר</span>
                    <span class="timestamp">44:33</span>
                </div>
                <div class="content">
                    <p>זאת הייתה התשובה. אם מעניין אתכם משום מה לשמוע עוד על מה שעושים לאנשים אחרי שהם מתים, אז יכול להיות שתתעניינו בפרק "מה נעשה כשייגמר המקום לקברים?". גם שם זה מעניין אבל לא מוזכרים שם מוחות שיוצאים מתוך גופות של אנשים. עורך ומפיק את הפודקאסט יותם הלכמי. ייעוץ ותמיכה מורלית אביב שם טוב. אופתלמולוגיסטית שרה וכטל. עורך הרשת רן לוי. מנהל עסקי דני תימור. אני דורון פישלר, ביי. ליוטיוב נוספים של רשת עושים היסטוריה ולהצטרפות לרשימת התפוצה של התוכנית בדואר האלקטרוני, בקרו ב-osshimhistoria.com או הורידו את אפליקציית עושים היסטוריה מחנות האפליקציות של אנדרואיד.</p>
                </div>
            </article>
            
        </div>
        
    
        
    
        
    
        
    
        
    </div>

    <script>
        const audio = document.getElementById('audio-player');
        function seekTo(time) {
            audio.currentTime = time;
            audio.play();
        }
    </script>

        </main>

        <footer>
            <p>&copy;  כל הזכויות שמורות לבעלי הפודקאסט. שירות זה מתמלל לכבדי שמיעה ואינו בעל הזכויות על התוכן.</p>
        </footer>
    </div>
</body>
</html>