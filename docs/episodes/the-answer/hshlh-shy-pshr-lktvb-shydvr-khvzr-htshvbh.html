<!DOCTYPE html>
<html lang="he" dir="rtl">
<head>
    <meta charset="UTF-8">
    <meta name="viewport" content="width=device-width, initial-scale=1.0">
    <title>השאלה שאי אפשר לכתוב (שידור חוזר) [התשובה] - פודטקסט</title>
    <link rel="stylesheet" href="../../styles.css">
    <script defer src="../../search.js"></script>
</head>
<body>
    <div class="container">
        <header class="site-header">
            <div class="logo">
                <a href="../../index.html">פודטקסט</a>
            </div>
            
            <div class="search-box">
                <input type="text" id="search-input" placeholder="חיפוש...">
                <div id="search-results" class="search-results hidden"></div>
            </div>

            <nav class="main-nav">
                <a href="../../index.html" class="nav-link">פרקים אחרונים</a>
                <a href="../../podcasts.html" class="nav-link">כל הפודקאסטים</a>
                <a href="../../rss.xml" class="rss-link" title="RSS">
                    <svg xmlns="http://www.w3.org/2000/svg" width="18" height="18" viewBox="0 0 24 24" fill="none" stroke="currentColor" stroke-width="2" stroke-linecap="round" stroke-linejoin="round"><path d="M4 11a9 9 0 0 1 9 9"></path><path d="M4 4a16 16 0 0 1 16 16"></path><circle cx="5" cy="19" r="1"></circle></svg>
                </a>
            </nav>
        </header>

        <main>
            
    <div class="episode-header">
        <h1>השאלה שאי אפשר לכתוב (שידור חוזר) [התשובה]</h1>
        <div class="meta-row">
            <span class="meta-date">פורסם ב: 30 בינואר 2023</span>
            <a href="../../podcasts/the-answer.html" class="meta-feed">התשובה</a>
        </div>
    </div>

    <div class="player-container">
        <audio id="audio-player" controls>
            <source src="" type="audio/mpeg">
            Your browser does not support the audio element.
        </audio>
    </div>

    <div class="transcript-container" id="transcript">
        
            
        
            
        
            
        
            
        
            <article class="paragraph speaker-דורון פישלר">
                <div class="paragraph-meta">
                    <span class="speaker-name">דורון פישלר</span>
                    <span class="timestamp">00:00</span>
                </div>
                <div class="content">
                    <p>בכיתה א' יעל גילתה כוכב לכת חדש. אמיתי, כוכב לכת שלא היה מוכר עד אז מסביב לשמש אחרת. נמרוד בנה מכשיר שמתרגם את שפת העגבניות. ברצינות, הוא הקליט את הקולות שעגבניות עושות, הן עושות קולות, כדי לדעת את כמות המים המדויקת שהן צריכות. שניהם למדו במרכז מדעני העתיד, אבל לא עליהם אני רוצה לדבר עכשיו אלא עליכם. אתם ספציפית, אתם שמאזינים עכשיו ולומדים בכיתה ז' או ח' או ט', איזה מין אנשים אתם? איזה מין בני ובנות נוער מאזינים לפודקאסטים על מדע והיסטוריה וטכנולוגיה וכאלה דברים? אני מוכן לנחש - בני נוער סקרנים, כאלה שמתעניינים בדברים, כאלה שרוצים ללמוד דברים, לא רק את מה שלומדים בבית הספר, ואולי מסתכלים על העולם קצת אחרת ואולי מחפשים אתגרים קצת יותר מעניינים. אז אם אי פעם הרגשתם שאתם קצת מחוץ למסגרת, זה הזמן להיכנס למסגרת שכן מתאימה לכם. קוראים לזה מרכז מדעני העתיד. שם יומרני, אני יודע, אבל צריך למכור את זה גם להורים שלכם. מה שזה אומר זה שאתם מגיעים למוסדות אקדמיים בארץ כדי ללמוד ברמה אקדמית כבר בזמן התיכון, לבצע מחקרים פורצי דרך, להשתלב במעבדות עם החוקרים הכי טובים בישראל ולהיות עם אנשים סקרנים כמוכם. כי לשנות את העולם זה כיף, אבל זה הרבה יותר כיף כשעושים את זה ביחד. ההרשמה היא לתלמידות ותלמידים בכיתות ז' עד ט' והיא פתוחה עכשיו. אז אם זה אתם, אם הפרסומת הזאת דיברה עליכם, תחפשו ברשת מרכז מדעני העתיד. ואם זה לא אתם, אז סליחה שהפרעתי. התוכניות הן מיזם משותף של מרכז מדעני העתיד ומשרד החינוך.</p>
                </div>
            </article>
            
            <article class="paragraph speaker-דורון פישלר">
                <div class="paragraph-meta">
                    <span class="speaker-name">דורון פישלר</span>
                    <span class="timestamp">01:58</span>
                </div>
                <div class="content">
                    <p>היי, אני דורון וזה לא הפרק שהתכוונתי להוציא השבוע. היה לי פרק אחר. אבל אני אסביר לכם מה קרה. אני נתקלתי בבעיה. הבעיה היא שאני טיפש. אני לא טיפש באופן חריג, הטיפשות שלי די סטנדרטית, אבל עדיין, אני טיפש ולפעמים אני שוכח את זה וזה לא טוב. אז אני אמרתי הרבה מאוד פעמים שאני בעצמי לא מבין בשום דבר, אבל אני יודע איך לברר. אני לא מומחה לפיזיקה ולא להיסטוריה ולא ללמבדה, אבל אני כן יודע לחפש את מה שאני לא יודע או למצוא אנשים שכן מבינים ולשאול אותם. אז הייתה לי שאלה, הייתה לי שאלה על נושא שדי התלהבתי ממנו והוא הצריך הרבה תחקיר וכתיבה והייתי צריך לדבר עם כמה מומחים לנושא וזה דרש הרבה עבודה. גם אני וגם שלי הקדשנו הרבה שעות לזה והפרק היה בייסיקלי מוכן, כלומר מוקלט כבר וערוך חלקית. אבל אז יש עוד שלב בעבודה שאני לא אוהב, אבל זה דבר שצריך לעשות, שזה להעביר את הפרק שוב לאנשים שהתייעצתי איתם כדי לוודא שהבנתי אותם נכון. וזה תמיד קטע קצת מפחיד, כי בשלב הזה אני כבר בדרך כלל נמאס לי מהנושא הזה בכלל ואני לא רוצה לחשוב עליו יותר ואני רוצה פשוט לגמור את הפרק הזה ולעבור הלאה. אבל צריך לעשות את זה. למזלי בדרך כלל זה בסדר. כלומר בדרך כלל הם אומרים שמה שאמרתי הוא בערך בסדר, לפעמים מתקנים אותי שהביטוי שהשתמשת בו כאן הוא לא מדויק, צריך לתקן, אבל דברים קטנים. וכן, היו גם מקרים שהתגלו טעויות, בדרך כלל לא כאלה שגרמו לי להחליט שכל הפרק לא שווה שום דבר. בכל אופן, מה שקרה הפעם, זה שאני שלחתי את הפרק לפני הפרסום לאחת המומחיות שעזרה לי בנושא, שנתנה לי תשובות קריטיות בדרך להגיע לתשובה. והיא אמרה לי בנימוס שלא הבנתי כלום. שמה שאני אומר בפרק זה פשוט לא מה שהיא אמרה. היא ידעה על מה היא מדברת, אני לא. אני השלמתי וקפצתי למסקנות שאני רציתי, כי אני רציתי שיהיה פרק טוב, אני רציתי שתהיה תשובה טובה. והתשובה מתברר הייתה באמת ממש טובה ומעניינת, רק היה בעיה אחת - שהיא הייתה לא נכונה. וזה לא היה עניין קטן, זה לא היה כאילו שפרט היה לא מדויק. זאת אומרת, זה היה פשוט לא מספיק נכון. ואני מאוד משתדל להגיד דברים שהם נכונים, אז לא רציתי להוציא את הפרק ככה. אז בדקה ה-90 אני פשוט הודעתי לצערם הרב של כל המעורבים בעניין שהפרק הזה לא יכול לצאת, לא לפני שהוא יעבור שכתוב מסיבי, שזה לא נעים בכלל כי אני רציתי להוציא פרק חדש, אבל עדיין זה עדיף בעיניי מאשר המצב שבו אנחנו נגלה אחרי שהפרק יצא שבעצם חצי ממנו לא נכון. אז זה המצב. אבל, מכיוון שאני לא רוצה להשאיר אתכם בלי כלום, אז כמובן מה שעושים במקרה הזה זה לגשת לבוידעם ולהוציא משם את אחד הפרקים האבודים. אז הפרק הבא הוא לא פרק חדש, הוא פרק ששודר במקור באחד הפרקים המוקדמים של התשובה. כרגיל, אני בטוח שהרבה מכם לא שמעתם אותו אף פעם, אז מבחינתכם הוא חדש. השם של הפרק הזה היה במקור פם פדם פם פם פם פם, שזה, אני מודה, שם ממש גרוע לפרק. כי אף אחד לא מבין על מה זה, אבל יש סיבה לזה שזה היה השם של הפרק וזה כי השאלה שאני עונה עליה בפרק, שזאת שאלה מאוד מגניבה, אי אפשר לנסח אותה בכתב. אז לצורך העניין השם של הפרק שונה ל'השאלה שאי אפשר לכתוב'. זה הרבה הרבה פחות מאיים משזה נשמע, כן? וולדמורט לא מעורב כאן, אבל זה מעניין. בקיצור, אחרי כל ההקדמה הזאת, תכף התשובה לשאלה: (קולות מחיאה בקצב 'גילוח ותספורת').</p>
                </div>
            </article>
            
            <article class="paragraph speaker-דורון פישלר">
                <div class="paragraph-meta">
                    <span class="speaker-name">דורון פישלר</span>
                    <span class="timestamp">06:19</span>
                </div>
                <div class="content">
                    <p>היי, אני דורון פישלר ואתם מאזינים לתשובה. אני עונה על שאלות ואתם שולחים לי שאלות. אתם יכולים לשלוח לי שאלות דרך עמוד הפייסבוק 'דורון פישלר נגד העולם', ולא מזמן באמת נחתה שם שאלה מעידו. יותר נכון, זאת לא הייתה בדיוק שאלה. עידו כתב כזה דבר: 'היי דורון, יש לי שאלה שלדעתי יכולה להיות מגניבה להתשובה, אבל אני לא יכול לכתוב אותה. אני יכול להעביר לך אותה רק בהקלטה או בשיחה. יש דרך לעשות את זה?'. אוקיי, אז מדובר פה בשאלה שאי אפשר לכתוב, אפשר רק לשמוע. כבר מעניין. רצו לי כל מיני סרטים, איזה מין שאלה זאת שאי אפשר לכתוב אותה. אז ברור שאמרתי לו כן, שלח לי את השאלה. אז הנה זה מה שעידו שאל:</p>
                </div>
            </article>
            
            <article class="paragraph speaker-עידו">
                <div class="paragraph-meta">
                    <span class="speaker-name">עידו</span>
                    <span class="timestamp">07:07</span>
                </div>
                <div class="content">
                    <p>מאיפה הגיע המקצב הזה? ולמה הוא תפס כל כך? (דפיקות בקצב 'גילוח ותספורת').</p>
                </div>
            </article>
            
            <article class="paragraph speaker-דורון פישלר">
                <div class="paragraph-meta">
                    <span class="speaker-name">דורון פישלר</span>
                    <span class="timestamp">07:18</span>
                </div>
                <div class="content">
                    <p>אז טוב, הוא צדק. זאת באמת שאלה שאי אפשר לכתוב. ובאמת וואלה, מאיפה מגיע המקצב הזה? כי אתם מכירים את זה מן הסתם, כולם מכירים את המקצב הזה. אתם יודעים שאם מישהו עושה (מחיאות), אז אתם יכולים להשלים לבד את ה-(מחיאות). אנשים באוטו צופרים (צפירות בקצב), ודופקים בדלת (דפיקות בקצב). אבל מאיפה זה בא המקצב הזה? מי כתב את זה? מה זה? קודם כל, אני יודע שהדבר הזה הוא לא רק מקצב, יש לזה מנגינה. 'פם פה-דה-פם פם, פם פם'. נכון? זאת מנגינה מאוד מוכרת, אני בטוח שכולכם מכירים את זה. אבל שוב, מאיפה זה הגיע? זה קטע מאיזושהי מוזיקה או משהו כזה? זאת שאלה טובה, אבל איך אני אלך לברר את זה בכלל? כלומר, בדרך כלל קודם כל אני מחפש דברים באינטרנט מן הסתם. כשאני מחפש שיר שאני לא יודע איך קוראים לו ברדיו, אז אני תופס כמה מילים, אני מגגל את המילים האלה וזה בדרך כלל מביא לי את השיר, סבבה. אבל מה אני אגגל פה? 'פם פדם פם פם פם פם'? זה לא יעזור לי. איך מחפשים משהו שאין לו שם? שאין לו מילים? אבל אז נזכרתי, יש לזה מילים. אני שמעתי פעם את המילים שלו, אצל רוג'ר ראביט. 'מי הפליל את רוג'ר ראביט' זה סרט, קודם כל זה סרט מצוין מ-1988, רוברט זמקיס ביים אותו והוא סרט חד פעמי בהיסטוריה. כל זה לא קשור לשיר הזה דרך אגב, זה פשוט סתם מעניין, תקשיבו שנייה. 'מי הפליל את רוג'ר ראביט' מתרחש בעולם שבו בני אדם ודמויות מצוירות חיים ביחד, ומשתתפים בו בהופעת אורח המון דמויות מצוירות מפורסמות. באגס באני מופיע בו ומיקי מאוס ודונלד דאק ודאפי דאק ודמבו וטונות של אחרים. ומה שמעניין זה שאלה דמויות שבדרך כלל לא יכולות להיפגש אחת עם השנייה. הדמויות של דיסני - מיקי, דונלד, גופי, כל אלה - כל הזמן פוגשות ומדברות אחת עם השנייה בסרטים, אבל הן חיות בעולם נפרד מהדמויות של וורנר - באגס באני, דאפי דאק, ויילי קויוטי, כל אלה. זה פשוט משום שהזכויות לדמויות האלה שייכות לשתי חברות שונות שלא מרשות אחת לשנייה להשתמש בדמויות שלהן. כמו שגיבורי העל של מארוול ושל די.סי לא נפגשים אחת עם השנייה אף פעם. רוג'ר ראביט זה הסרט היחיד אי פעם שהדמויות האלה מופיעות ביחד. הן וגם הרבה דמויות אחרות, של אולפנים אחרים. אז זאת הפעם היחידה שבה מיקי מאוס ובאגס באני מופיעים ביחד באותה סצנה. ויש גם סצנה אחרת עם שני הברווזים, דונלד דאק ודאפי דאק, ששניהם מנגנים בפסנתר ביחד. זה מאוד מגניב, זה מאוד מצחיק, וזאת לא המנגינה שאני מדבר עליה כאן. אני מדבר על סצנה אחרת. יש קטע בסרט שבו השופט דום המרושע נכנס לבר כדי לחפש את רוג'ר ראביט, הארנב המצויר שמואשם ברצח. רוג'ר באמת נמצא שם, אבל הוא מתחבא בחדר סודי מעבר לקיר. ואז השופט דום מתחיל לעשות משהו מוזר - הוא מתחיל לדפוק על דברים. וככל שהוא דופק על דברים, רוג'ר נהיה יותר עצבני, קשה לו יותר ויותר להתאפק. ואז דום לא רק דופק אלא גם שר, הוא מלווה את עצמו במילים: 'Shave and a haircut...', ואז רוג'ר פורץ דרך הקיר ומשלים אותו: '...TWO BITS!'. אז רגע, זה המילים של השיר הזה? Shave and a haircut, two bits? גילוח ותספורת, שני ביטים? מה זה אומר בכלל? אז ככה, קודם כל, גילוח ותספורת זה גילוח ותספורת. Two bits זה סלנג שהמשמעות שלו היא רבע דולר, 25 סנט. וזה כבר קצת מוזר, כי אם 25 סנט זה שני ביטים, אז כמה זה ביט? 12 וחצי סנט? מי סופר בכפולות של 12 וחצי? אז ככה, לפני שכל העולם חולק ל-10, היו הרבה מטבעות שהמטבע הגדול היה שווה לא 10 או 100 מטבעות קטנים אלא 8. למשל המטבע הספרדי, הדולר הספרדי, היה שווה 8 ריאל. ולפני שהיו דולרים אמריקאיים, גם בארצות הברית השתמשו בריאל. אז שמינית דולר הייתה חתיכה קטנה, ביט. ושתי שמיניות זה רבע. תחשבו על פיצה, תחשבו על פיצה שמחולקת לשמונה. פלח אחד זה שמינית, ורבע פיצה זה שני פלחים. אז אנשים התרגלו שרבע ממשהו זה 'two bits', שני ביטים. וגם כשעברו לדולר האמריקאי, שבו 100 סנט זה דולר וזה לא מתחלק ל-8, עדיין היו רגילים לקרוא לרבע 'two bits'. וגם גילוח ותספורת היו כנראה מאוד זולים בזמנו. אוקיי, אז לדבר הזה יש שם. למקצב הזה קוראים Shave and a haircut. אז עכשיו עם המידע הזה אני יכול סוף סוף לחפש דברים. המנגינה הזאת באמת ידועה בכל העולם, אבל יש לה המון שמות. בכל מקום בעולם יש לה שם אחר ומשום מה השמות האלה תמיד קשורים לחיות. אני הכרתי את זה בתור 'פולקה הכלבים'. אבל בצ'כיה קוראים למנגינה הזאת 'ואלס החזירים'. ובסלובקיה קוראים לזה 'מצעד החמורים'. ובגרמנית קוראים לזה 'ואלס הפרעושים'. ובמקסיקו קוראים לזה 'הקופים הקטנים'. וביפנית קוראים לזה 'דרכתי על חתול'. אני יודע שזה נשמע כאילו המצאתי את זה, אבל לא, באמת. כמה תווים האלה זה פשוט מין סיומת כזאת, חתימה שאפשר להוסיף לכל דבר, מין 'סטגדש' כזה שמוסיפים למוזיקה שהופך אותה לבדיחה. ובקשר לשם של הדבר הזה - אז בדיוק כמו פולקת החתולים-כלבים-פרעושים-ג'ירפות מה שלא יהיה, אז גם הקטע הזה מתברר קיבל הרבה שמות בהרבה שפות. באמריקה קוראים לזה Shave and a haircut, אבל בהרבה מקומות אחרים זה קיבל מילים עם משמעויות אחרות. למשל, באיטליה, המשמעות של המשפט היא 'תהרוג את הזבוב עם פליט'. פליט זה שם של מותג של קוטל חרקים. בשוודיה זה אומר 'בריאות לגרון שלך, בונזול'. באיסלנדית זה אומר 'בשר מומלח ואפונה, שני קרונה'. ובהולנד יש לזה תפקיד - כשאתם רואים מישהו עוזב שאתם שמחים לראות אותו הולך, אז במקום להגיד ברוך שפטרנו, אתם פשוט שרים 'ולא נראה אותו שוב'. ולעומת זאת במקסיקו... במקסיקו אני לא יכול להגיד לכם מה המילים של זה. וזה לא בגלל שאני לא שולט בספרדית, זה פשוט בגלל שהמשמעות של המשפט הזה במקסיקו היא כל כך גסה שאני לא יכול להגיד את זה כשהילדים מקשיבים. זה משהו כמו 'לך תזד**ן'. בואו נגיד שזאת הצעה לפעילות משפחתית. כלומר הקטע הזה במקסיקו הוא קללה, וזה כל כך מוכר שאפילו בלי מילים, רק לעשות את המקצב 'פם פה-דה-פם פם, פם פם' זה נחשב גס להשמיע את זה במקסיקו. לא עושים את זה בחברה מנומסת. אז בארץ המקצב הזה הוא בדרך כלל משהו נחמד כזה, נגיד אם אני נוסע בכביש וזיהיתי במכונית לידי חבר שלי ואני רוצה למשוך את תשומת ליבו, אז אני אעשה לו צפירה של 'גילוח ותספורת'. נחמד. לעומת זאת במקסיקו, לצפור למישהו ככה זה רק אם הוא הרגע חתך אותך בכביש ועבר באדום וכמעט הרג אותך ואתה רוצה לאחל לו את כל הקללות בעולם. אוקיי, אז כל זה מאוד מעניין, אבל זה עדיין לא עונה על השאלה מאיפה זה הגיע. מי כתב את זה במקור? אז ננסה לחפש את האזכור הכי עתיק של הקטע המוזיקלי הזה. יש קטע שפורסם ב-1911, חוברת תווים שכוללת את זה. השם של הקטע הוא Hot Scotch Rag וכתב אותו הארי פישלר. רגע, מה? זה מה שכתוב. פישלר כתב את זה, הארי אוגוסטוס פישלר. מצאתי קרוב משפחה רחוק שלי שכתב את הדבר הזה! רגע, הארי פישלר מת ב-1972. נהדר. אוקיי, אז בתור הצאצא של המחבר של הקטע הזה אני עכשיו מכריז על בעלות על זכויות היוצרים של המקצב הזה וכל מי שמנגן את זה אי פעם צריך לשלם לי אגורה וחצי! אני הולך להיות עשיר! אה, רגע, מישהו עשה את זה לפניו. יש חוברת תווים שיצאה ב-1899 שכוללת את הקטע הזה. לשיר קוראים At a Darktown Cakewalk, למלחין קוראים צ'ארלס הייל. חוברת התווים הזאת היא התיעוד הכי מוקדם שידוע עליו לקטע המוזיקלי הזה. אז זה אומר שצ'ארלס הייל הוא באמת זה שהמציא את הקטע וכל האחרים העתיקו ממנו, או שגם הוא כמו כולם השתמש בקטע שכבר היה קיים קודם. אני לא יודע, ואף אחד לא יודע. בשלב הזה העקבות של הקטע אובדים. מאיפה מגיע ה'פם פה-דה-פם פם, פם פם'? התשובה היא - אני לא יודע. אני יודע שזה לפחות בן 120 שנה, ואני יודע שזה עשה הרבה טיולים מסביב לעולם כשבכל מקום זה קיבל משמעות שונה ומילים שונות. אני עדיין חושב שזה שייך לפישלר.</p>
                </div>
            </article>
            
            <article class="paragraph speaker-עידו">
                <div class="paragraph-meta">
                    <span class="speaker-name">עידו</span>
                    <span class="timestamp">22:18</span>
                </div>
                <div class="content">
                    <p>היי דורון, נזכרתי בעוד משהו דומה. מה זה המקצב הזה? (מקצב מחיאות אחר).</p>
                </div>
            </article>
            
            <article class="paragraph speaker-דורון פישלר">
                <div class="paragraph-meta">
                    <span class="speaker-name">דורון פישלר</span>
                    <span class="timestamp">22:25</span>
                </div>
                <div class="content">
                    <p>א... א... זמננו תם. ובכן, זאת הייתה התשובה להיום. תישארו אחרי הפרסומות כדי לשמוע סיפור על עוד נעימת פסנתר שקשורה לדמויות מצוירות. ביי.</p>
                </div>
            </article>
            
            <article class="paragraph speaker-דורון פישלר">
                <div class="paragraph-meta">
                    <span class="speaker-name">דורון פישלר</span>
                    <span class="timestamp">22:45</span>
                </div>
                <div class="content">
                    <p>היי, חזרתי. דיברתי קודם על מי הפליל את רוג'ר ראביט ועל הקטע שבו דונלד דאק ודאפי דאק מנגנים ביחד בפסנתר. היצירה שהם מנגנים היא רפסודיה הונגרית מספר 2 של פרנץ ליסט. וזה לא מקרה שבחרו דווקא ביצירה הזאת בסרט, כי יש לה קשר לפרשה מאוד מוזרה בתולדות הסרטים המצוירים. בשנת 1947 התכנסה ועדה של האקדמיה האמריקאית לקולנוע, אלה שמצביעים על האוסקר, להקרנה מיוחדת של הסרטים המצוירים הקצרים המועמדים לאוסקר באותה שנה. ראשון הוקרן סרט של טום וג'רי. הסרט מתחיל בבמה באולם קונצרטים שעליה יש פסנתר כנף גדול. החתול טום נכנס מצד שמאל לבוש חליפה, הוא משתחווה לקהל לקול מחיאות כפיים, הוא מתיישב לפסנתר ומתחיל לנגן את הרפסודיה ההונגרית מספר 2 של ליסט. בזמן שהוא מנגן, אז מתברר שג'רי העכבר ישן בתוך הפסנתר והוא מתעורר והוא מתחיל להפריע ולהציק לטום תוך כדי נגינה וטום מנסה להחזיר לו והם רודפים אחד אחרי השני ועניינים והכל תוך כדי נגינה של הקטע הזה. זה סרט מאוד משעשע. אחרי שהסרט הזה נגמר התחילו להקרין את הסרט הבא המתחרה על האוסקר - זה היה סרט של באגס באני. וזה הולך ככה: בתחילת הסרט רואים במה באולם קונצרטים עם פסנתר כנף גדול, ואז באגס באני לבוש בחליפה נכנס מצד שמאל משתחווה לקהל מתיישב לפסנתר ומתחיל לנגן את אותה מנגינה! ואז מגיע עכבר שמתחיל להציק לו והם רודפים אחד אחרי השני תוך כדי נגינה וכל זה. ובשלב הזה הקהל חטף דז'ה-וו עצבני. שני הסרטים האלה נעשו במקביל עם חברות שונות, אבל הם מאוד מאוד דומים. מילא שהעלילה שלהם היא אותו דבר, שניהם משתמשים באותה יצירה. אין מצב שזה מקרה, ברור שמישהו פה העתיק ממישהו, אבל פחות ברור מי. MGM שהפיקו את טום וג'רי טענו שוורנר שעשו את באגס באני גנבו להם את הרעיון. בוורנר טענו ש-MGM גנבו להם את הרעיון, ומה באמת קרה ומי באמת אשם זה לא ברור עד היום. מה שכן ברור זה שהסרט של טום וג'רי זכה באוסקר באותה שנה, למרות שאם אתם שואלים אותי הסרט של באגס באני דווקא הרבה יותר מצחיק. בכל אופן היצירה הזאת של פרנץ ליסט הפכה לקלאסיקה של סרטים מצוירים והיא הופיעה שוב בכמה סרטים וגם ברוג'ר ראביט. זאת הייתה התשובה. היו שלום.</p>
                </div>
            </article>
            
        </div>
        
    
        
    
        
    
        
    
        
    </div>

    <script>
        const audio = document.getElementById('audio-player');
        function seekTo(time) {
            audio.currentTime = time;
            audio.play();
        }
    </script>

        </main>

        <footer>
            <p>&copy;  כל הזכויות שמורות לבעלי הפודקאסט. שירות זה מתמלל לכבדי שמיעה ואינו בעל הזכויות על התוכן.</p>
        </footer>
    </div>
</body>
</html>