<!DOCTYPE html>
<html lang="he" dir="rtl">
<head>
    <meta charset="UTF-8">
    <meta name="viewport" content="width=device-width, initial-scale=1.0">
    <title>רגליים או עיניים? [התשובה] - פודטקסט</title>
    <link rel="stylesheet" href="../../styles.css">
    <script defer src="../../search.js"></script>
</head>
<body>
    <div class="container">
        <header class="site-header">
            <div class="logo">
                <a href="../../index.html">פודטקסט</a>
            </div>
            
            <div class="search-box">
                <input type="text" id="search-input" placeholder="חיפוש...">
                <div id="search-results" class="search-results hidden"></div>
            </div>

            <nav class="main-nav">
                <a href="../../index.html" class="nav-link">פרקים אחרונים</a>
                <a href="../../podcasts.html" class="nav-link">כל הפודקאסטים</a>
                <a href="../../rss.xml" class="rss-link" title="RSS">
                    <svg xmlns="http://www.w3.org/2000/svg" width="18" height="18" viewBox="0 0 24 24" fill="none" stroke="currentColor" stroke-width="2" stroke-linecap="round" stroke-linejoin="round"><path d="M4 11a9 9 0 0 1 9 9"></path><path d="M4 4a16 16 0 0 1 16 16"></path><circle cx="5" cy="19" r="1"></circle></svg>
                </a>
            </nav>
        </header>

        <main>
            
    <div class="episode-header">
        <h1>רגליים או עיניים? [התשובה]</h1>
        <div class="meta-row">
            <span class="meta-date">פורסם ב: 27 בנובמבר 2024</span>
            <a href="../../podcasts/the-answer.html" class="meta-feed">התשובה</a>
        </div>
    </div>

    <div class="player-container">
        <audio id="audio-player" controls>
            <source src="" type="audio/mpeg">
            Your browser does not support the audio element.
        </audio>
    </div>

    <div class="transcript-container" id="transcript">
        
            <article class="paragraph speaker-קריין">
                <div class="paragraph-meta">
                    <span class="speaker-name">קריין</span>
                    <span class="timestamp">00:00</span>
                </div>
                <div class="content">
                    <p>בכיתה א', יעל גילתה כוכב לכת חדש. אמיתי, כוכב לכת שלא היה מוכר עד אז, מסביב לשמש אחרת. נמרוד בנה מכשיר שמתרגם את שפת העגבניות. ברצינות, הוא הקליט את הקולות שעגבניות עושות, הן עושות קולות, כדי לדעת את כמות המים המדויקת שהן צריכות. שניהם למדו במרכז מדעני העתיד, אבל לא עליהם אני רוצה לדבר עכשיו, אלא עליכם. אתם ספציפית, אתם שמאזינים עכשיו ולומדים בכיתה ז' או ח' או ט'. איזה מין אנשים אתם? איזה מין בני ובנות נוער מאזינים לפודקאסטים על מדע והיסטוריה וטכנולוגיה וכאלה דברים? אני מוכן לנחש, בני נוער סקרנים, כאלה שמתעניינים בדברים, כאלה שרוצים ללמוד דברים, לא רק את מה שלומדים בבית הספר, ואולי מסתכלים על העולם קצת אחרת ואולי מחפשים אתגרים קצת יותר מעניינים. אז אם אי פעם הרגשתם שאתם קצת מחוץ למסגרת, זה הזמן להיכנס למסגרת שכן מתאימה לכם. קוראים לזה מרכז מדעני העתיד. שם יומרני, אני יודע, אבל צריך למכור את זה גם להורים שלכם. מה שזה אומר זה שאתם מגיעים למוסדות אקדמיים בארץ כדי ללמוד ברמה אקדמית כבר בזמן התיכון, לבצע מחקרים פורצי דרך, להשתלב במעבדות עם החוקרים הכי טובים בישראל ולהיות עם אנשים סקרנים כמוכם, כי לשנות את העולם זה כיף, אבל זה הרבה יותר כיף כשעושים את זה ביחד. ההרשמה היא לתלמידות ותלמידים בכיתות ז' עד ט' והיא פתוחה עכשיו. אז אם זה אתם, אם הפרסומת הזאת דיברה עליכם, תחפשו ברשת 'מרכז מדעני העתיד', ואם זה לא אתם, אז סליחה שהפרעתי. התוכניות הן מיזם משותף של מרכז מדעני העתיד ומשרד החינוך.</p>
                </div>
            </article>
            
            <article class="paragraph speaker-דורון פישלר">
                <div class="paragraph-meta">
                    <span class="speaker-name">דורון פישלר</span>
                    <span class="timestamp">01:42</span>
                </div>
                <div class="content">
                    <p>היי, אני דורון פישלר, זו 'התשובה'. לפני שנתיים בערך היה לי פרק שנקרא 'מה יש בעולם יותר, דלתות או גלגלים?'. זה מין ויכוח שהסתובב באינטרנט, בטיקטוק וכאלה היו כל מיני דיונים בעניין, כל מיני אנשים הביעו דעה בשאלה מה יש יותר, וכל כך הרבה אנשים שאלו אותי את השאלה הזאת שנאלצתי לענות עליה. אז כן, יש פרק כזה, נתתי את התשובה הנכונה. והדבר הבא שקרה מיד אחרי שעניתי על השאלה הזאת זה שאנשים התחילו לשאול אותי את שאלת ההמשך, שהיא ככה מתברר 'מה יש יותר בעולם, רגליים או עיניים?'. כי גם זאת מתברר שאלה שמסתובבת באינטרנט וכל מיני אנשים מביעים עליה דעות ומתווכחים על זה. אז כמובן שאנשים שאלו אותי, שאלו אותי על זה שגיא וכפיר ושונר ודודי ותהל ועוד הרבה. עכשיו, אם לא נתקלתם בשאלה הזאת עד עכשיו, קחו שנייה את הזמן ותחשבו על זה רגע, כי השאלה הזאת היא מבלבלת. מה יש יותר, רגליים או עיניים? לרוב האנשים יש תהליך מחשבה שקורה כשהם נתקלים בשאלה הזאת, שהולך בערך ככה: לבני אדם יש שתי רגליים ושתי עיניים, אז זה אותו דבר, כן, אבל רגע, מה עם חיות? כלבים, חתולים, להם יש יותר רגליים, אז בסך הכל יש יותר רגליים. אבל רגע, מה עם חרקים? אבל רגע, מה עם דגים? שלהם אין רגליים. וכאן בדרך כלל הדיון קצת מסתיימת, משום שכדי לענות על השאלה הזאת נכון, בעצם צריך לדעת מה יש יותר בעולם, דגים או זבובים. מן הסתם יש הרבה מכל אחד מהם, אבל מה יש יותר? לכו תספרו. זה... מה האינסטינקט שלכם אומר? אני לא יודע, והאם זה נכון? אז כדי לענות על השאלה הזאת נכון, לתת את התשובה האמיתית, צריך לספור את הדגים בים, או לפחות לקבל הערכה טובה לגבי המספרים של הרבה מאוד סוגים של חיים. צריך לדעת הרבה דברים על החיים בכדור הארץ, דברים שהרבה אנשים לא יודעים ודברים שהפתיעו אותי. אני לא אומר שהשאלה הזאת היא בהכרח שאלה מאוד קשה, יש מצב טוב שהתשובה שלכם שעניתם עכשיו לזה היא התשובה הנכונה, טוב בכל מקרה יש סיכוי טוב בגלל שזה או דבר אחד או דבר שני, זה 50 אחוז, אבל לא זה העניין, העניין הוא איך מגיעים לשם, זה החלק המעניין. יש כמה דברים מעניינים שקורים בדרך כשאתם עונים על השאלה האם יש יותר רגליים או יותר עיניים, ולמה. זאת השאלה, תכף תבוא תשובה. לבני אדם יש בדרך כלל שתי עיניים וגם שתי רגליים, אז זה לא עוזר לנו בכלל לענות על השאלה הזאת. אז נכון שבקרב פיראטים יש אחוז גבוה משום מה שחסרה להם עין, מצד שני לפיראטים יש גם אחוז די גבוה של אנשים בלי רגל, אז זה כנראה מתאזן. ניסיתי קצת לחפש נתונים לגבי כמה אנשים יש בעולם שיש להם מספר פחות שגרתי של רגליים או של עיניים ולראות מה יש יותר מהם, האמת שזה לגמרי לגמרי שולי כי מספר הרגליים והעיניים של בני האדם הוא חלק מאוד מאוד קטן במשוואה הזאת, זה לא באמת משמעותי ביחס לכל דבר אחר. כדי לדעת את התשובה אנחנו צריכים להסתכל על בעלי חיים אחרים ולדעת כמה מהם יש. וזה מתברר, זה לא פשוט. זה די קל למצוא הערכות לגבי כמה טיגריסים יש בעולם. התשובה היא לא כל כך הרבה, יש באזור של 20,000 טיגריסים בכל העולם, רובם בשבי, יש רק כמה אלפים בטבע. כמה פילים יש בעולם? איפשהו באזור של חצי מיליון. דובי פנדה יש בכל העולם בערך 2,500. החיות האלה הן כאלה שפשוט יחסית לספור כי פשוט למרבה הצער אין ממש הרבה מהן, וחוץ מזה כשאתם רואים דוב פנדה אתם יודעים שהוא שם, לא סביר שיש דובי פנדה שמתחבאים לכם בקירות של הבית או מתחת לרצפה, נכון? לא מאוד קשה לספור אותם. אבל לעשות את אותה ספירה לגבי כל מין של חיה בטבע, זה זה יותר קשה. כמה ג'וקים יש בעולם? איך מתחילים אפילו לספור את זה? כמה תולעי גשם יש בעולם? כמה דגי מקרל יש בכל האוקיינוסים? תספרו, אתם בטוחים שספרתם טוב? אולי תספרו שוב, ליתר ביטחון. זה שאלות מאוד קשות, ולכן יש האמת מעט מאוד מחקרים שמנסים אפילו לענות על השאלה הכוללת הזאת כמה חיות יש בעולם באופן כללי ומכל סוג. והמעטים שיש מודים מראש שהם לא מדויקים. לא, אנחנו לא יודעים בדיוק כמה מקרלים יש באוקיינוס, אנחנו יכולים להעריך ויכול להיות שאנחנו טועים. אז אין הרבה שניסו לענות על זה בצורה מסודרת. אחד המחקרים הבודדים שכן עשו את זה, והמקור הכי אמין שמצאתי, זה מאמר שנקרא 'The biomass distribution on Earth', הוא נכתב על ידי שלושה אנשים שאחד מהם הוא ינון בר-און. זה נחמד למצוא שמות מקומיים גם בכל מאמר בינלאומי שאני מוצא וחוץ מזה ינון בר-און הוא גם מאזין של 'התשובה'. היי ינון! המטרה של המאמר הזה היא לפרסם הערכה לא למספר בעלי החיים בעולם, אלא לביומסה שלהם, כלומר המסה, המשקל של כל היצורים החיים ואיך הוא מתחלק בעולם. כלומר אם היו מועכים את כל בני האדם לקובייה אחת גדולה, וכנ"ל לגבי כל הכבשים וכל העכבישים וכל הדברים האחרים. אז קודם כל, איכס! זה צורה קצת משונה לטעמי להסתכל על החיים בעולם, כלומר רק על המשקל. אתם קונים פה את החיים בכדור הארץ לפי משקל, כאילו תן לי שני קילו פיל. זה כאילו לחייזרים שמתכוונים לאכול את החיים על כדור הארץ. אני לא יודע למה דווקא בשיטה הזאת הם בחרו. זה כן מגלה כמה דברים מעניינים ומפתיעים. למשל לפי הערכה הזאת מתברר שהמסה הכוללת של כל הבקטריות בכדור הארץ, היצורים החד-תאיים, חיידקים וכאלה, היא בערך פי 35 מהמסה של כל בעלי החיים הרב-תאיים. רוב החיים בארץ על פי משקל הם יצורים רב-תאיים. צריך להגיד, רוב גדול של החיידקים האלה בכלל לא נמצאים על כדור הארץ אלא בתוך כדור הארץ, עמוק מתחת לאדמה. זה מאוד מעניין, אבל זה לא עוזר לנו בכלל בשאלה שלנו כי לבקטריות אין רגליים וגם אין להן עיניים, אז לא ממש קשור לנושא. בכל מקרה כדי להגיע לתוצאה הזאת בקשר למשקל, אז הם היו צריכים לרכז הערכות גם לגבי המספר של הפרטים בכל אחת מהמשפחות, כל אחד מסוגי בעלי החיים. אז בוא נראה לאן הגיעו. קודם כל ניקח את כל בני האדם בעולם, יש בערך 8 מיליארד כאלה, ונשים אותם בצד כי הם לא תורמים לדיון בשום צורה. עכשיו ניקח את כל הציפורים בעולם שיש בערך בסדר גודל של פי עשרה מבני אדם, וגם אותם נשים בצד כי יש להם שתי עיניים ושתי רגליים, אז מה הן שוות בכלל? עכשיו, כשמשחקים גן חיות, כלומר אני אגיד שם של חיה, אתם תגידו שם של חיה ועד שמישהו יגמרו לו החיות, אז בדרך כלל זה הולך משהו כמו: כלב, חתול, פרה, סוס, קוף, קרנף, זברה, ג'ירפה, אוקאפי, פיל... אתם תגלו שרוב גדול של החיות שאנשים אומרים בדרך כלל זה יונקים. כל החיות האלה. זה כי אלה החיות שאנחנו חושבים עליהם הכי הרבה, אני מניח. עכשיו קודם כל ליונקים לרובם יש ארבע רגליים ושתי עיניים, ככה שכשאנחנו מדברים עליהם יש רוב לרגליים. אז כמה כאלה יש? אז מכיוון שהמקור שיש לי מדבר על המסה שלהם משום מה, אז המסה של כל היונקים ביחד היא הרבה יותר מזאת של בני האדם. אבל מה הרוב הגדול שלהם שייך רק לארבעה סוגים של חיות: פרות, חזירים, כבשים ועזים. יש בערך מיליארד וחצי פרות בעולם, בערך מיליארד חזירים ו-2.2 מיליארד כבשים ועזים. אם מדברים על מסה זה הרוב העצום של היונקים בכדור הארץ. זה משום שאלה החיות שבני אדם מגדלים במשק לצורכי אוכל. כל היתר, כלומר כל מה שהוא לא חיות שבני אדם מגדלים, כלומר כולל ג'ירפות ופילים ועכברים, כולם ביחד הם חלק זערורי מהמסה של היונקים בעולם. כולם ביחד הם יותר קטנים מבני אדם, כולל הפילים. פשוט כי יחסית יש ממש מעט מהם. עכשיו כמה יונקים בדיוק יש בסופו של דבר? על זה לא מצאתי הערכה טובה משום שזה צריך לכלול גם עכברים וירבועים וכאלה חיות קטנות שבטח יש הרבה מהם. למשל מספר העכברושים בכדור הארץ הוא דומה למספר בני האדם ואני לא יודע כמה ירבועים יש. אז אני לא יודע כמה כאלה יש בדיוק אבל האמת היא שאנחנו לא ממש צריכים מספר מדויק או מספר בכלל של היונקים מכיוון שיש יונקים ויש להם יותר רגליים מעיניים, אז אין שום ספק שכרגע הרגליים מובילות. אבל כאן אני רוצה להוסיף עוד משהו, בסוגריים, שלא קשור לביולוגיה בכלל: כיסאות. לכיסאות יש בדרך כלל ארבע רגליים, נכון? זה נחשב? כי אלה רגליים. תשאלו כל בן אדם כמה רגליים יש לכיסא, הוא יגיד לכם ארבע בדרך כלל. אז אתם יכולים להגיד 'זה לא אותו דבר, כן זה לא רגל במובן של רגל של בן אדם, זה פשוט חתיכת עץ או מתכת או פלסטיק או משהו', זה נכון, אבל מי אמר שאנחנו מדברים רק על רגליים של דברים ביולוגיים? אנחנו פשוט לא הגדרנו מראש בהתחלה מה בדיוק הכוונה ב'רגל'. אז אלה רגליים, אתם יכולים להחשיב אותם בתור רגליים. ואם אנחנו מדברים על כיסאות מה עם שולחנות? גם להם יש רגליים, בדרך כלל ארבע. לארונות יש רגליים, לספות יש רגליים. אם אתם מחשיבים רגליים של רהיטים בתור רגליים, יש הרבה מהם. בבית שלכם יש מספר די גדול של רגליים, יש לכם שולחן אוכל עם שישה כיסאות וספה וכורסה וארון ושידת טלוויזיה, לכל אחד מהם יש ארבע רגליים, הגענו ל-44 רגליים. ואם אתם ממשיכים לשאר הבית אתם תגלו פה עוד. עכשיו אני לא יודע כמה אנשים גרים בבית שלכם וגם לא להיכנס פה לשאלה של כמה רגליים יש לסיני הממוצע או לאפריקאי הממוצע או למוחמד וואנג והאם זה יותר או פחות מזה. אני יכול להעריך בזהירות שלכל בן אדם בעולם יש לפחות עשר רגליים, סביר שיותר, אבל ניקח הערכה זהירה. עכשיו אתם יכולים גם להגיד אוקיי בסדר אז אם רגליים של כיסא נחשבות לרגליים אז למה לא להחשיב מצלמות בתור עיניים? זאת עין מלאכותית, נכון? אבל עין. אז אני אגיד קודם כל שאתם מתחכמים ואנשים בדרך כלל לא קוראים למצלמות עיניים, אבל לא אכפת לי, אתם רוצים סבבה, אוקיי, לא רב איתכם, קדימה תחשיבו את כל המצלמות. מבחינתי יש מצלמה בכל טלפון, בכל מחשב, יש המון המון המון מצלמות, אבל לא יותר משיש רגליים של רהיטים, אין מצב. אז הרגליים מובילות, גם עם היונקים וגם עם הרהיטים, הרגליים מובילות. בינתיים, ובהרבה. אלא מה? עכשיו אנחנו צריכים לחזור לעולם החי: דגים. יש הרבה דגים בים, זאת קלישאה אבל זה גם נכון. רוב כדור הארץ הוא ים, הוא עמוק ויש בו הרבה דגים, רובם קטנים. לדגים אין רגליים, לרובם יש שתי עיניים. כמה דגים יש בים? אז לפי ההערכה של המחקר על הביומסה של העולם, מספר הדגים בעולם הוא בסדר גודל של קוואדריליון דגים. אלף פעמים מיליארד זה טריליון, אלף פעמים טריליון זה קוואדריליון, זה אחד עם 15 אפסים אחריו. מה זה אומר? זה אומר שכל מה שדיברנו עליו עד עכשיו לא משנה בכלל, כי הרגליים של כל האנשים והחיות והרהיטים אם בא לכם תזרקו גם את זה לשם, כל זה ביחד לא מגיע לאלפית ממספר הדגים. זה אומר שגם אם ההערכה הזאת על מספר הדגים היא שגויה בפקטור של עשר, זאת אומרת בעצם יש רק עשירית ממספר הדגים שהעריכו, וגם אם מספר שולחנות בעולם הוא בעצם פי עשרה ממה שחשבנו, וגם אם אתם מגלים פתאום שלחצי מהדגים בכלל אין עיניים, זה לא משנה כי זה עדיין לא קרוב בכלל. יש הרבה הרבה הרבה יותר דגים. את זה תכפילו בשתיים ותקבלו את מספר העיניים שלהם. יש יותר עיניים, בינתיים. כי עכשיו אנחנו מגיעים לחלק שבאמת חשוב: חרקים. נלך באופן בהגדרה היותר רחבה: פרוקי רגליים. זאת המערכה שכוללת את כל החרקים, כלומר נמלים וזבובים ודבורים וכל אלה וחיפושיות, וגם את העכבישים שטכנית הם לא חרקים אבל גם הם כלולים בקבוצה הזאת, וגם סרטנים. פרוקי רגליים, כל הדברים האלה. רובם קטנים מאוד אבל יש הרבה מהם. כמה הרבה? אז, לפי ההערכה, מספר פרוקי הרגליים על היבשה בכדור הארץ הוא באזור של קווינטיליון. כמה זה קווינטיליון? זה אלף קוואדריליון. כלומר מספר פרוקי הרגליים, כלומר בעיקר חרקים, על היבשה הוא בערך פי אלף ממספר הדגים בים. ומספר פרוקי הרגליים בתוך הים הוא פי 100 מזה. מה זה אומר? זה אומר שכל מה שדיברנו עליו עד עכשיו לא משנה שום דבר, כי כל היונקים וכל האנשים וכל הדגים, המספר שלהם לגמרי לגמרי שולי, כי זה פחות מעשירית האחוז, זה לא חשוב, זה לא משפיע בשום צורה. פרוקי הרגליים זה הדבר היחיד שמשנה לעניין האם יש יותר רגליים או עיניים. כל מה שאנחנו צריכים לדעת זה האם יש לפרוקי רגליים יותר רגליים או יותר עיניים. וזה לא אמור להיות כזה מסובך כי בכל זאת קוראים להם פרוקי רגליים, יש להם קטע כזה עם רגליים, יש להם הרבה. לנמלים וזבובים וחיפושיות ודבורים וסרטנים ועוד הרבה מאוד דברים יש להם שש רגליים לכל אחד, שזה הרבה בפני עצמו. לעכבישים יש שמונה רגליים אבל להם יש גם שמונה עיניים אז זה מתאזן, אז פחות חשוב. ויש גם כאלה עם מספרים מוגזמים ממש: נדלים ומרבי רגליים שמן הסתם יש להם הרבה רגליים. כמה רגליים יש להם זה משתנה כי יש הרבה מאוד סוגים שלהם ולכל אחד מהם יש מספר שונה, לרוב הסוגים יש איפשהו בין 30 ל-400 רגליים. ולא ממש מזמן ב-2021 התגלה זן חדש של מרבה רגליים תת-קרקעי שקוראים לה 'Eumillipes persephone', היא באורך של בערך עשרה סנטימטר ויש לה 1,306 רגליים. זה היצור עם הכי הרבה רגליים שהתגלה עד היום וזה מדהים מכמה בחינות. קודם כל זה מדהים שיש חיה שיש לה 1,306 רגליים, אבל זה גם מדהים שמישהו ספר אותם. מישהו היה צריך לשבת עם איזה פינצטה זערורית ולספור אותן אחת אחת, זה מאוד מרשים. בקיצור, עם מספר כזה מוגזם של רגליים נראה כאילו אין שום ספק שהרגליים ניצחו וכל הדגים וכל הכיסאות וכל יתר הדברים בעולם יכולים לקפוץ וגם העכבישים לא עזרו בעניין הזה. אבל רגע, רגע, שנייה לפני שמכריזים על ניצחון הרגליים יש עוד שאלה חשובה שצריך לענות עליה: כמה עיניים יש לזבוב? אם עניתם שתיים - לא נכון. אם אי פעם ראיתם קלוז אפ של זבוב אז אתם יודעים שהעיניים שלהם מורכבות ממאות או אלפי עדשות. כלומר זה המון המון המון דברים קטנים. ותלוי איזה ספרים אתם קוראים, בחלק מהמקומות יגידו לכם שלזבוב למעשה יש אלפי עיניים, המון המון המון עיניים זערוריות שביחד נותנות לו לראות את מה שהזבוב רואה. וזה נכון לא רק לגבי זבובים, אלא יש הרבה סוגים של חרקים שיש להם עיניים שבעצם מורכבות מהמון המון עדשות קטנות. עכשיו נכון שלא לכל החרקים יש עיניים כאלה, אבל מכיוון שעם כל זבוב בעולם מגדיל את מספר העיניים ב-1,000 אז זה בהחלט נותן יתרון גדול לעיניים, אפילו פרספוני תתקשה להתחרות בזה. השאלה היא אם אתם באמת מחשיבים את זה לאלפי עיניים, כי שוב כאן העניין הוא ההגדרה, מה זה עין. אם אתם מתייחסים לכל עדשה בתור עין, אז כן לזבוב יש מאות או אלפי עיניים, אבל האמת שזאת לא ההגדרה המקובלת. היום הרבה יותר מקובל להגיד שכל אחד מהדברים המורכבים האלה הוא עין, הוא עין אחת שמורכבת מהמון המון עדשות. זה שיש בה הרבה מאוד מרכיבים לא סותר את זה שהיא דבר אחד, כמו שבעין של בן אדם יש עדשה אחת אבל יש מיליוני קולטי אור, זה לא אומר שיש מיליוני עיניים, לא, זה עין אחת עם הרבה מאוד דברים. אז אני חושב, זה היה יכול להפוך את התחרות להרבה יותר מותחת אם הייתי אומר שכן לכל זבוב יש אלפי עיניים אבל אני לא חושב שזה נכון לספור את זה ככה. לזבוב אין אלפי עיניים, מספר העיניים של זבוב הוא רק חמש. זה המספר הנכון, חמש. לזבוב יש שתי עיניים גדולות, גדולות יחסית עליו ומורכבות מהרבה דברים, ועוד שלוש עיניים על הראש למעלה יש בצורת משולש שלוש עיניים קטנות ופשוטות. ואותו דבר נכון לגבי דבורים והרבה חרקים אחרים. העיניים הקטנות האלה הן לא העיניים הראשיות, הן לא טובות כל כך, הן לא רואות המון פרטים, אבל הן רואות בעיקר יש אור או אין אור וכנראה שחרקים משתמשים בהם בשביל לייצב את עצמם בזמן שהם עפים, כלומר להבדיל בין השמיים לאופק, כלומר זה כמו מין מכשיר לייצוב. אז כן אלה לא עיניים מורכבות אבל אלה עדיין עיניים, יש עדשה מצד אחד יש חיישנים בצד השני, זה עין. אז מספר העיניים של זבוב הוא אולי יותר ממה שחשבתם, אבל מספר הרגליים שלו הוא שש. אז עדיין יש לו יותר רגליים מעיניים, אז בכל זאת כל זבוב בעולם מגדיל את מספר הרגליים שיש בעולם. ומכיוון שיש הרבה מאוד זבובים והרבה מאוד מאוד חרקים אחרים ואני לא חושב שאפשר למצוא אפילו אחד שמספר העיניים שלו יותר גדול ממספר הרגליים שלו, בקיצור אין שום ספק שהרגליים ניצחו. כי ככה זה, כשהחרקים בצד שלכם אתם מנצחים. ובכל זאת יש עוד יצור אחד שצריך לדבר עליו. יש יצורים קטנים עוד יותר מחרקים בעולם וגם יותר נפוצים: בקטריות, וירוסים, חיידקים, יצורים שאי אפשר לראות בעין. אני הזכרתי כבר את היצורים האלה וכמו שאמרתי הם לא משפיעים בכלל על מצב העיניים והרגליים בעולם כי פשוט הם תאים שצפים בחלל, אין להם עיניים או רגליים, לכל היותר יש להם שוטונים אבל זה לא רגליים, אף אחד לא יסתכל על זה ויגיד שזה רגל, זה לא אותו דבר. אבל יש סוג אחד שאליו צריך להתייחס: בקטריופאג'ים. קחו עכביש, על הגוף של העכביש איפה שכל הרגליים שלו נפגשות תשימו עמוד, ועל העמוד תשימו קובייה של 20 מ-D&D. הדבר שקיבלתם זה מבנה מאוד משונה שממש ממש דומה לבקטריופאג'. ככה הם נראים, באמת רק הרבה הרבה הרבה יותר בקטן. המראה שלהם הוא חייזרי לגמרי למרות שהם הדבר הכי לא חייזרי בעולם כי הם מאוד מאוד נפוצים בכדור הארץ. הם נמצאים בכל מקום כולל בתוך הגוף שלכם וזה בסדר. בקטריופאג'ים הם סוג של וירוסים שמדביקים חיידקים, כלומר הם מאוד קטנים גם בקנה המידה של חיידקים. ומה שהם עושים בתוך הראש בתוך הקובייה הזאת יש להם DNA, למעשה הם מורכבים בעיקר מ-DNA. הם נוחתים על הדופן של החיידק עם הכן נחיתה הזה שלהם ומזריקים לתוכו את ה-DNA שלהם. DNA שגורם לחיידק לייצר עוד עותקים של הבקטריופאג' ואז הם יוצאים החוצה וכולי. הם לא וירוסים מהסוג שמדאיג אותנו, זה לא קוביד, זה לא מהדברים שצריך לחבוש מסכה בשבילם כי הם לא מדביקים תאים של אנשים, הם לא מפיצים מחלות אלא רק חיידקים. אז להפך, עכשיו מנסים להשתמש בהם בבקטריופאג'ים בשביל לרפא מחלות, להזריק לאנשים מולנטלפי פאג'ים חביבים שיהרגו את החיידקים המסוימים האלה. עכשיו מכיוון שזה וירוס, אין לדעת אם זה נכון לקרוא לזה בכלל יצור חי, זה עניין לוויכוח, זה עניין לפרק אחר שבו דיברתי על האם וירוס זו חיה. אבל זה לא כל כך משנה לנו כאילו דיברנו על כיסאות, כיסא זה לא חיה. עם רגליים של כיסא נחשבות אז גם רגליים של וירוס נחשבות. השאלה היא האם לבקטריופאג' יש רגליים. אז הסתכלתי באיורים מדעיים ופורמלית הדברים האלה שהם נעמדים על הדופן של התא בזמן שאתם קוראים להם סיבי זנב, בסדר, אבל תראו תמונה של בקטריופאג' לכל בן אדם בעולם ותשאלו אותו 'מה זה הדברים האלה?' הוא יגיד לכם 'רגליים'. זה רגליים, זה איברים של סוג של יצור שמשמש לעמוד על דברים. לא יודע לי זה נראה מתאים להגדרה של רגליים. ולכל בקטריופאג' יש שש כאלה. וכמה בקטריופאג' יש בעולם? הם וירוסים יש הרבה מהם בכל מקום שיש חיידקים יש אותם ויש חיידקים בכל מקום. יש מיליארדים כאלה בחדר איתכם עכשיו. מספר הבקטריופאג'ים בכל העולם מוערך ב-1 עם 31 אפסים אחריו. ואתם יודעים מה זה אומר? זה אומר ששום דבר שדיברנו עליו עד עכשיו לא משנה בכלל. לא לא קרוב לשנות, לא בסביבה של לשנות. יש יותר בקטריופאג'ים מכל היצורים החיים האחרים בעולם ביחד. ויש להם רגליים. אז מה הייתה השאלה? מה יש יותר בעולם, רגליים או עיניים? רגליים. רגליים. רגליים. רגליים. רגליים. זאת התשובה. תכף על עוד יצור חריג במיוחד בנושא של ספירת העיניים ורגליים. כשניסיתי לחפש יצורים עם מספרים מעניינים של ידיים, רגליים, עיניים, כאלה דברים, אז נתקלתי במה שעל פי הגדרות מסוימות היצור עם הכי הרבה עיניים, שזה נשמע סביר שזה סוג של עכביש או משהו כזה, אבל לא, לא, זה משהו אחר וזה ממש לא מה שחשבתי שזה וזאת מדוזה. זה סוג של מדוזה, זו מדוזה קובייתית, בוקס ג'ליפיש. עכשיו כל מה ששמעתי על היצור הזה נשמע כמו אוסף אקראי לחלוטין של עובדות, כאילו שמו על שאפל את התכונות של חיה וחיברו את זה. זה לא נשמע הגיוני בשום צורה. אבל אני פשוט אגיד לכם את מה שקראתי ואני לא יודע, תסתדרו עם זה. כנראה שזה קיים. קודם כל זה לא בדיוק אותה מדוזה שאנחנו מכירים, מדוזות בדרך כלל הן שקיות של חומר דביק שפשוט צפות והן לא ממש עושות שום דבר, זאת אומרת הן אפילו לא מאוד שוחות, אין להם ממש יכולת קבלת החלטות והן צורבות אם נוגעים בהן בטעות. מדוזות קובייתיות זה משהו שונה. קודם כל הן נראות קצת כמו קובייה, הראש שלהן נראה קצת כמו קובייה בגלל זה קוראים להן ככה. או שזה קצת נראה כמו שקית ניילון של סופר שעפה ברוח עם זרועות ארוכות מאוד מאחוריה. לפעמים לזרועות האלה יש צבעים מעניינים, לפעמים זה נראה כמו משהו צהוב ומסוכן וזה באמת מסוכן משום שיש זנים של המדוזות האלה שלהיעקץ מהן זה מאוד מאוד לא נעים. למעשה באוסטרליה, בחופים של אוסטרליה, יש סוג אחד שאחראי להרבה מקרי מוות. אחת מהרבה מאוד סיבות שצריך להיזהר מהטבע באוסטרליה. עכשיו מה שעוד מעניין במדוזה הזאת זה שבניגוד לאחרות היא יודעת מה היא עושה. כלומר, אני מניח שהיא לא חכמה גדולה, אבל אפשר לראות שהיא שוחה והיא מבינה מה היא עושה, זאת אומרת היא מתחמקת ממכשולים, מנסה להגיע לאיזשהו מקום ולא סתם נסחפת עם הזרם. וחלק ממה שהיא צריכה בשביל לעשות את זה זה צריך לראות לאן היא הולכת. ולכן מה שעוד מייחד אותה מסוגים אחרים של מדוזות זה שלמדוזה הזאת יש עיניים. הרי היא שקופה ברובה ולכן זה קצת מוזר שיש לה עיניים, זה מין דברים קטנים שצפים בתוך הזה. אבל עוד יותר מוזר זה המספר שלהם כי יש לה ארבעה צדדים ויש לה כמה סוגים של עיניים בכל צד. רובם עיניים פשוטות כאלה כמו של החרקים, זאת אומרת שרואים רק כהה ובהיר, אבל יש לה גם עיניים מורכבות יותר שאיתם אפשר באמת לראות. בסך הכל יש לה שש עיניים בכל צד, כלומר יש לה בסך הכל 24 עיניים. למה היא צריכה את כל העיניים האלה? זאת שאלה מאוד מעניינת משום שדבר אחד שאין לחיה הזאת זה מוח. אל תבקשו ממני להסביר את זה, אני לא יודע באמת מה זה דבר זה קיים, אני מניח שגם לחקור למה לעזאזל המדוזה הזאת קיימת ואיך היא חיה ולמה זה קצת קשה בגלל שלהתקרב אליה זה מאוד מסוכן. אבל כן זה אחד הדברים שקיים. אני מניח שזה מגדיל את מספר העיניים שבים אבל זה לא ממש עוזר נגד הרגליים. זאת הייתה התשובה. לשלוח לי שאלות ואת כל הפרקים של הפודקאסט ורשימה של הרצאות ומקומות שאתם יכולים לראות אותי מדבר על דברים וגם פרטים על הספר שכתבתי ומתברר שקוראים לו 'אני יכול להסביר'. את כל זה אתם יכולים לעשות ב-doronfishler.com. עורכת הסאונד של כל העניין הזה היא שלי נוי. ייעוץ ותמיכה מורלית מוצ רובין עזר ממש הרבה בפרק הזה, תודה. ובצוות רשת עושים היסטוריה דני תימור מנהל עסקי, אביב שם טוב סמנכ"ל תפעול, עמית חזזי מכירות, שלי גואטה ואילאי זאק. אני דורון פישלר. יאללה ביי.</p>
                </div>
            </article>
            
        </div>
        
    </div>

    <script>
        const audio = document.getElementById('audio-player');
        function seekTo(time) {
            audio.currentTime = time;
            audio.play();
        }
    </script>

        </main>

        <footer>
            <p>&copy;  כל הזכויות שמורות לבעלי הפודקאסט. שירות זה מתמלל לכבדי שמיעה ואינו בעל הזכויות על התוכן.</p>
        </footer>
    </div>
</body>
</html>