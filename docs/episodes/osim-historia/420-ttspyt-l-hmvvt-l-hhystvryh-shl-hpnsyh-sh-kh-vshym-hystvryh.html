<!DOCTYPE html>
<html lang="he" dir="rtl">
<head>
    <meta charset="UTF-8">
    <meta name="viewport" content="width=device-width, initial-scale=1.0">
    <title>420: תצפית על המוות - על ההיסטוריה של הפנסיה (ש.ח.) [עושים היסטוריה] - פודטקסט</title>
    <link rel="stylesheet" href="../../styles.css">
    <script defer src="../../search.js"></script>
</head>
<body>
    <div class="container">
        <header class="site-header">
            <div class="logo">
                <a href="../../index.html">פודטקסט</a>
            </div>
            
            <div class="search-box">
                <input type="text" id="search-input" placeholder="חיפוש...">
                <div id="search-results" class="search-results hidden"></div>
            </div>

            <nav class="main-nav">
                <a href="../../index.html" class="nav-link">פרקים אחרונים</a>
                <a href="../../podcasts.html" class="nav-link">כל הפודקאסטים</a>
                <a href="../../rss.xml" class="rss-link" title="RSS">
                    <svg xmlns="http://www.w3.org/2000/svg" width="18" height="18" viewBox="0 0 24 24" fill="none" stroke="currentColor" stroke-width="2" stroke-linecap="round" stroke-linejoin="round"><path d="M4 11a9 9 0 0 1 9 9"></path><path d="M4 4a16 16 0 0 1 16 16"></path><circle cx="5" cy="19" r="1"></circle></svg>
                </a>
            </nav>
        </header>

        <main>
            
    <div class="episode-header">
        <h1>420: תצפית על המוות - על ההיסטוריה של הפנסיה (ש.ח.) [עושים היסטוריה]</h1>
        <div class="meta-row">
            <span class="meta-date">פורסם ב: 31 במרץ 2024</span>
            <a href="../../podcasts/osim-historia.html" class="meta-feed">עושים היסטוריה</a>
        </div>
    </div>

    <div class="player-container">
        <audio id="audio-player" controls>
            <source src="" type="audio/mpeg">
            Your browser does not support the audio element.
        </audio>
    </div>

    <div class="transcript-container" id="transcript">
        
            
        
            
        
            
        
            
        
            <article class="paragraph speaker-Shani">
                <div class="paragraph-meta">
                    <span class="speaker-name">Shani</span>
                    <span class="timestamp">00:00</span>
                </div>
                <div class="content">
                    <p>אתם אוהבים חידות? לא כאלה של מה ההבדל בין חלב, אלא חידות שגורמות לכם לבהות בתקרה ולמלמל מין רגע אבל אם הוא עשה ככה... תקשיבו לזה. יש עשרה חדרים, בכל אחד מהם ישן שובב. באמצע הלילה כל אחד מהשובבים בתורו מתעורר ובודק את הדלת של החדר שלו. אם הדלת שלו בסדר, היא שם, היא דלת, אז הוא הולך לדלת של אחד החדרים האחרים, לא החדר שלו, מפרק אותה וסוחב אותה למחסן ואז חוזר לישון. אם הוא מתעורר ומגלה שאין לו דלת בחדר כי מישהו לקח אותה, אז הוא הולך למחסן, לוקח דלת, מתקין אותה בחדר שלו וחוזר לישון. ככה זה נמשך עד שכל אחד מהשובבים התעורר ועשה את מה שהוא עשה. אנחנו לא יודעים באיזה סדר הם התעוררו, אנחנו לא יודעים איזה דלת כל אחד מהם פירק. השאלה היא, בסוף הלילה הזה מה המספר המקסימלי של דלתות שיכולות להיות במחסן? אם בשלב הזה עצרתם רגע או עשיתם פאוז או העברתם אחורה כדי לשמוע את זה שוב או התחלתם לספור על האצבעות או לצייר משהו על נייר או לעצום עיניים ולהתרכז ממש - יופי! כי הפרסומת הזאת נועדה לכם. כי חידות כאלה שהן חצי משחק וחצי כאב ראש זה בדיוק סוג החשיבה של אנשים שנהנים לאתגר את המוח שלהם עם שאלות קשות. ואם זה אתם, אז כדאי שתדעו את הדבר הבא: במהלך חודש פברואר מתקיים השלב הראשון של המיונים לנבחרות ישראל במדעים. יש דבר כזה. למדינת ישראל יש נבחרות בוגרות שהם מתחרות באולימפיאדות הבינלאומיות בכימיה, בפיזיקה, במתמטיקה, בביולוגיה, במדעי המחשב, בסייבר ובבינה מלאכותית. אליהן יכולים להתמיין תלמידות ותלמידים מכיתה ט' עד יא'. וישנה גם הנבחרת הצעירה שהיא עתודה לנבחרות הבוגרות, אליה מצטרפים כבר בכיתה ז'. אז מה עושים כשפרסומת כזאת נגמרת? פשוט נכנסים לרשת, מחפשים נבחרות ישראל במדעים, בודקים מתי זה קורה ואולי מייצגים את ישראל באולימפיאדות הבינלאומיות במדעים. ואפילו לא צריך לדעת לעשות סקיפ בשביל זה. נבחרות ישראל במדעים הן מיזם משותף של משרד החינוך ומרכז מדעני העתיד של קרן מיימונידיס.</p>
                </div>
            </article>
            
            <article class="paragraph speaker-Ran">
                <div class="paragraph-meta">
                    <span class="speaker-name">Ran</span>
                    <span class="timestamp">02:30</span>
                </div>
                <div class="content">
                    <p>שלום וברוכים הבאים לעושים היסטוריה, פרק 420. תצפית על המוות: על ההיסטוריה של הפנסיה. שידור חוזר. אם תשאלו מהנדס אלקטרוניקה כיצד יראה עולמנו בשנת 2050, הוא בוודאי יספר לכם על מחשבים מתוחכמים בעלי אינטליגנציה מלאכותית. אם תשאלו ביולוג, הוא ידבר על חיידקים מהונדסים. אם תשאלו מהנדס אווירונאוטיקה, הוא יספר לכם על חלליות אזרחיות שטסות למאדים. אם תשאלו כלכלן, יש סיכוי לא רע שהוא יספר לכם על זקנים. כן, זקנים. זה לא משהו שתראו בסרטי מדע בדיוני. קצת קשה לדמיין את קפטן קירק עם גב תפוס או את האן סולו שוכח איפה הוא שם את המפתחות של החללית. אבל מכל העתידים האפשריים, זהו ככל הנראה העתיד הסביר ביותר. כיום, אחד מכל עשרה ישראלים הוא בן 65 ומעלה. על פי תחזית לטווח ארוך שהכינה הלשכה המרכזית לסטטיסטיקה בשנת 2012, בשנת 2050 היחס צפוי להיות 1 ל-5. באירופה, למרות כל גלי ההגירה מאפריקה, היחס צפוי להיות 1 ל-3.</p>
                </div>
            </article>
            
            <article class="paragraph speaker-Ran">
                <div class="paragraph-meta">
                    <span class="speaker-name">Ran</span>
                    <span class="timestamp">05:11</span>
                </div>
                <div class="content">
                    <p>השינוי הדמוגרפי הדרמטי הזה מדיר שינה מעיני הכלכלנים. הגמלאים העתידיים יצפו ובצדק לקבל פנסיה, קצבה חודשית קבועה שתבטיח להם רמת חיים סבירה ויכולת להזדקן בכבוד. אבל אם חמישית או יותר מהאוכלוסייה אינה עובדת ואינה משלמת מסים, מאין יבוא הכסף עבור הפנסיה? הבעיה הזאת צריכה להדיר שינה גם מאיתנו, שהרי רבים ממי שמאזינים לתוכנית, וגם אני, הם אלה שעומדים להיות הפנסיונרים של 2050. כן ידידיי, אנחנו הבעיה ואנחנו גם אלה שנצטרך לפתור אותה. הפנסיה כפי שהיא מוכרת לנו היום היא חלק מתפיסה תרבותית וחברתית מקובלת שלפיה לאנשים שעבדו כל חייהם יש זכות בסיסית לשמור על רמת חיים נאותה גם כשהם כבר אינם מסוגלים יותר לפרנס את עצמם. העיקרון הבסיסי של הפנסיה, סכום כסף שמשולם בתדירות קבועה מדי חודש או מדי שנה, קיים עוד מימי קדם. אבל הרעיונות החברתיים שמלווים אותו הם המצאה מודרנית לחלוטין. פה ושם היו יוצאי דופן כמובן. למשל כבר ברומא העתיקה הקימו הליגיונות עמותות לעזרה הדדית ששילמו קצבאות לחיילים שפרשו בגיל מבוגר או לאלמנותיהם של חיילים שפרשו לעולם שכולו טוב. אבל ככלל, העוני נחשב לבעייתו הבלעדית של העני. אם לא יכולת לעבוד מסיבה כלשהי, הרי שנאלצת להיות תלוי במשפחתך או בקהילה שסביבך. גרוע מכך, היו מקומות שבהם העוני נחשב לעבירה מוסרית. אם אתה עני, סימן שאתה עצלן, בזבזן או פשוט חלש אופי. הגישה הזו לא תורמת יותר מדי למידת הרחמים, ובאנגליה בימי הביניים למשל היו חוקים נוקשים מאוד כנגד מקבצי נדבות. מי שנתפס מתחנן לכסף הושלך לבית הסוהר לחמישה ימים ולאחר מכן גורש מהעיר. על סיוע כלשהו מטעם המדינה, גם אם לא יכולת לעבוד בגלל מחלה, נכות או סיבה מוצדקת אחרת כלשהי, לא היה על מה לדבר.</p>
                </div>
            </article>
            
            <article class="paragraph speaker-Ran">
                <div class="paragraph-meta">
                    <span class="speaker-name">Ran</span>
                    <span class="timestamp">06:55</span>
                </div>
                <div class="content">
                    <p>בימינו, למילים קצבה וגמלה יש קונוטציה של סעד חברתי לשכבות אוכלוסייה חלשות. אבל עד לפני מאות שנים ספורות, לקצבאות הייתה קונוטציה כמעט הפוכה. הקצבה הקבועה הייתה מכשיר פיננסי בידיהם של העשירים והאצילים כחלק מאסטרטגיית השקעה לעשיית רווח כספי או גיוס הון. למשל, על פי השיטה הפיאודלית שהייתה נפוצה באירופה בימי הביניים, האדמה הייתה שייכת לאצילים והאיכרים היו צריכים לשלם להם תמורת הזכות, במירכאות, לעבד את האדמה. התשלום הועבר בצורת גמלה שהאיכר היה מעלה לאציל בכל חודש או מדי שנה. הקצבה הקבועה שהעבירו האיכרים הייתה משענת כלכלית נוחה עבור האצילים. אבל אם לפתע פרצה מלחמה, ובימי הביניים היו הרבה מלחמות, היה בעל הטירה לגייס נשק ושכירי חרב. לשם כך הוא היה זקוק לסכומי כסף גדולים ונזילים באופן מיידי ולא לקצבאות קטנות שמשולמות לאורך זמן. הפתרון המקובל במקרה הזה היה למצוא סוחר עשיר או אציל אחר שהיה מוכן להלוות לו את הכסף הגדול מזומן ובאופן מיידי, ובתמורה לשעבד על שמו את הקצבאות ששילמו לך האיכרים למשך שנים רבות בעתיד. עבור המלווה זו הייתה השקעה נהדרת, במיוחד מכיוון שעל פי הנצרות הקתולית, הלוואה בריבית נחשבה לחטא חמור מאוד ולא הייתה כמעט שום דרך אחרת להשיג תשואה חיובית על הכסף שהחזקת בבנק.</p>
                </div>
            </article>
            
            <article class="paragraph speaker-Ran">
                <div class="paragraph-meta">
                    <span class="speaker-name">Ran</span>
                    <span class="timestamp">08:38</span>
                </div>
                <div class="content">
                    <p>דוגמה נוספת לשימוש בעיקרון הקצבה הקבועה לשם עשיית רווח הוא הטונטין, כלי פיננסי שהיה נפוץ מאוד במאה ה-18 ושיחודו בכך שהוא היה בחלקו גם משחק הימורים. הוגה השיטה היה לורנצו טונטי, רופא והרפתקן מאיטליה. באותם ימים, אמצע המאה ה-17, מצבה הפיננסי של צרפת היה בכי רע. בשנת 1660 פנה טונטי אל הממשלה הצרפתית והציע לה דרך מקורית לגייס כסף. השיטה של טונטי הייתה מבוססת על רעיון שלפיו כל אזרח שביקש להשתתף בטונטין שילם למדינה באופן חד-פעמי סכום כסף גדול. המדינה הייתה משקיעה את הכסף שאספה מכל המשתתפים ואת הריבית שהרוויחה מההשקעה חילקה להם בחזרה כקצבה שנתית לכל ימי חייהם. בנוסף, וכאן טמון הטוויסט המבריק שבהצעה, בכל פעם שמישהו מהמשתתפים האחרים בטונטין הלך לעולמו, הקצבה שהייתה אמורה ללכת אליו חולקה בין כל שאר המשתתפים שנותרו בחיים. באופן זה, ככל שחייך היו ארוכים יותר גדלה גם הקצבה השנתית לה היית זכאי, והמשקיע שנותר אחרון מבין כל מי שהשתתפו בטונטין היה זוכה בכל הקופה ומשלשל לכיסו את סך כל הקצבאות ששילמה המדינה. השיטה שהציע טונטי הייתה טובה מאוד לממשלה. כשהלך אחרון המשתתפים לעולמו ולא היה עוד צורך לשלם את הקצבאות מהריבית, יכלה המדינה לאסוף את הקרן לעצמה ולנצל אותה לצרכיה. אך אף על פי שלטונטין היה פוטנציאל לחלץ את הצרפתים מהבוץ הפיננסי שאליו הם נקלעו, תככים פוליטיים בפרלמנט ובחצר המלך מנעו מהצעתו של טונטי להתקבל. היו אחרים עם זאת שראו את הפוטנציאל שברעיונותיו של טונטי. ב-1670 הציעו מספר ערים בהולנד תוכניות טונטין לתושביהן והצליחו לגייס סכומי כסף מרשימים מאוד לפרויקטים גדולים. המשקיעים אהבו את הטונטין בזכות השילוב המוצלח של השקעה סולידית ולא מסוכנת מצד אחד, ומאידך בעלת סיכוי מסוים לעושר מופלג. הממשלה הצרפתית הבינה שהיא מפספסת מכרה זהב פוטנציאלי ומיהרה לקפוץ על הסוס ולהציע טונטינים מצליחים מיוזמתה. למרבה האירוניה, טונטי עצמו לא זכה ליהנות מפירות עמלו. שנה קודם לכן, בזעמו על הדחייה הצרפתית, הוא פרסם עלון ובו דברי ביקורת חריפים במיוחד כנגד שר האוצר הצרפתי. זו התבררה כשגיאה פטלית מצדו של האיטלקי חם המזג. ב-1669 הוא הושלך לכלא הבסטיליה ושם בילה למעלה מ-20 שנה עד שהלך לעולמו ב-1695 כשהוא עני ומסכן. הטונטינים המשיכו להיות פופולריים לאורך המאה ה-18 ועם הזמן למדו המשקיעים איך לשחק את המשחק והמציאו קומבינות מתוחכמות כדי להגדיל את הסיכוי לצאת ברווח. למשל בחלק מהטונטינים היה מותר למשקיע לקשור לתוכנית מישהו אחר. לדוגמה הקצבה הייתה משולמת כל עוד אשתו של המשקיע הייתה בחיים ולא הוא עצמו. היו משקיעים שקשרו לטונטין את חיי המלך המקומי או אישיות מפורסמת אחרת. לגישה הזו היה יתרון בכך שחייו של המלך היו אמורים להיות מוגנים, לפחות במישור התאורטי, טוב יותר מחיי האדם הפשוט, וכך ימשיך המשקיע לקבל את הקצבה לאורך זמן ארוך יותר. קומבינות שכאלו, בשילוב הקושי הטכני בניהול שוטף של טונטינים בעלי עשרות אלפי משתתפים, הביאו לכך שבמאה ה-19 דעכה הצלחתם של הטונטינים עד שנעלמו לגמרי מהנוף הפיננסי.</p>
                </div>
            </article>
            
            <article class="paragraph speaker-Ran">
                <div class="paragraph-meta">
                    <span class="speaker-name">Ran</span>
                    <span class="timestamp">12:22</span>
                </div>
                <div class="content">
                    <p>אז אם תוכניות השקעה שמבטיחות קצבאות לכל החיים כמו הטונטין היו מוכרות ושכיחות כבר במאה ה-17, מדוע חלפו מאות שנים עד שהופיעה הפנסיה בצורתה המודרנית? כדי לענות על השאלה הזו יש להבין קודם כל את מטרתה העקרונית של הפנסיה: להגן עלינו מפני הסיכון שבחיים ארוכים. הסיכון שבחיים ארוכים נשמע כמו ביטוי שסותר את עצמו אפילו יותר משמו של ביטאון הרשות לעתיקות "חדשות ארכיאולוגיה", אבל יש בו הגיון. כולנו רוצים לחיות עד 120 שנה לפחות. אבל האמת המרה היא שככל שאנחנו מזדקנים וממשיכים לבזבז את הכסף שבחסכונותינו גובר הסיכון שהכסף ייחזל ואנחנו נמשיך לחיות עניים ורעבים ללחם. הפנסיה מאפשרת לנו באופן עקרוני להעביר את הסיכון הזה אל הארגון שמכר לנו את הפנסיה ולישון בשקט בידיעה שיש בידינו התחייבות מפורשת לקבל גמלה חודשית לכל ימי חיינו. אבל עד תחילת המאה ה-18 בערך לא היו בידי הכלכלנים כלים מתמטיים או מידע סטטיסטי אמין שאפשר להם להעריך במידה גבוהה של ודאות את תוחלת החיים הצפויה לאדם הממוצע. ללא כלים שכאלה לא יכלו אנשי עסקים להציע ללקוחותיהם מוצרים פיננסיים כמו פנסיה או ביטוח חיים. אם אחוז ניכר ממקבלי קצבת הפנסיה יחיו מעבר לתוחלת החיים הצפויה, קרן הפנסיה תיאלץ לשלם יותר כסף משתכננה במקור, ואולי גם יותר ממה שיש לה בפועל. או במילים אחרות, היא עלולה לפשוט את הרגל.</p>
                </div>
            </article>
            
            <article class="paragraph speaker-Ran">
                <div class="paragraph-meta">
                    <span class="speaker-name">Ran</span>
                    <span class="timestamp">14:10</span>
                </div>
                <div class="content">
                    <p>הראשון שניסה לפתור את חידת תוחלת החיים בכלים מתמטיים כלל לא היה מתמטיקאי או אפילו מדען. ג'ון גראונט נולד באנגליה בשנת 1620 והיה בעל חנות לחפצי סדקית, כפתורים, סרטי בד ומצרכים דומים. למרות שזכה לחינוך נאות ואפילו כיהן כקצין במה שהיה אז המקבילה למשמר האזרחי של לונדון, גראונט לא למד מתמטיקה באופן מסודר ולא היה חלק מהממסד המדעי. את מה שהיה חסר לו בחינוך רשמי השלים גראונט באמצעות אינטואיציה חזקה מאוד שצמחה מאהבתו לסטטיסטיקה ושנים של התעסקות בה כתחביב צדדי. בשנת 1661 נתקל גראונט במאגר מידע מעניין. 127 שנים קודם לכן התגבשה קבוצת סוחרים מלונדון ביקשו לבחון את מצב האוכלוסייה בעיר ובפרט את שיעור הגידול באוכלוסייתן של שכונות שונות. מחלות ומגפות השתוללו באופן תדיר בעיר הבירה הצפופה, והיו שנים שבהן מספר התושבים הצטמק באופן ניכר. הסוחרים רצו לדעת אילו שכונות מאבדות תושבים ואילו צומחות כדי שיוכלו לפתוח חנויות בשכונות המשגשגות יותר. הם שיכנעו את רשויות העיר לפתוח במבצע חסר תקדים שמטרתו הייתה איסוף נתוני לידות ומיתות לאורך מספר שנים. המידע אכן נאסף אבל במשך למעלה מ-100 שנה שכב כאבן שאין לה הופכין ומסיבה טובה. מי שניהלו את הרישומים היו הכמרים שבכנסיות השונות שברחבי העיר, ולכל כומר הייתה שיטת תיעוד משלו. התוצאה הייתה אלפי חוברות, ספרים ויומנים עמוסים ברישומים שנעשו בכתב יד ללא שום סדר או יד מכוונת. בלאגן שאף איש לא מצא בו את הידיים והרגליים ובוודאי שלא יכול היה לחלץ ממנו מסקנות סטטיסטיות. אבל גראונט כזכור אהב סטטיסטיקה. לא היה אכפת לו לבלות ערבים פנויים וסופי שבוע בנבירה אינסופית ברישומי האוכלוסין הישנים. פרט לחוסר הסדר ששרר בנתונים, האתגר הגדול ביותר שניצב בפני גראונט הייתה העובדה שהכמרים מסיבותיהם שלהם לא תיעדו את הגיל שבו מתו חברי קהילתם אלא רק את סיבת המוות. אי אפשר לחשב תוחלת חיים ממוצעת מבלי לדעת את הגיל שבו הלך הנפטר לעולמו, ולכן גראונט נאלץ להפעיל חשיבה יצירתית. הוא החליט לנחש את גיל המוות המשוער על פי סיבת המוות, מתוך ההנחה הסבירה שמי שמתים ממחלות ילדות הם בעיקר ילדים ומי שמתים ממחלות זיקנה הם זקנים. במקרים מובהקים פחות נאלץ גראונט לנחש את גיל המוות על פי הנסיבות, וזה לא היה קל. התיאורים שרשמו הכמרים לגבי נסיבות המוות היו לפעמים מעורפלים מאוד. למשל, תשעה אנשים מתו מפחד. אחד מת מגירוד. עוד כמה מתו מצער, אחד מת לפתע ושני אנשים מתו כתוצאה משתיית יתר של אלכוהול. מספר זעום להפליא בהתחשב בצריכת הבירה של האזרח הלונדוני הממוצע בימי הביניים. בקצה השני של הסקאלה היו מחלות שקטלו אלפי תושבים מכל הגילאים. למשל 30,000 איש מתו משחפת בשנה אחת בלבד. מספר מדהים שמהווה 10% תמימים מאוכלוסיית לונדון כולה. עוד עשרת אלפים מתו מדבר, ו-14,000 איש מתו כתוצאה מהידבקות בתולעים ובטפילים אחרים. במילים אחרות, החיים בלונדון בימי הביניים היו סוג של ספורט אתגרי אכזרי במיוחד. ההברקה הגדולה של גראונט הייתה האופן שבו הוא ארגן את הנתונים הסטטיסטיים שדלה מתוך הרישומים. הוא חילק את תושבי לונדון לקבוצות גיל, למשל בני 7 עד 16, 17 עד 26 וכולי, ורשם טבלה שבה ניתן היה למצוא את הסבירות שאדם ממוצע יזכה להגיע לקבוצת גיל כלשהי. למשל, אחד מתוך ארבעה תינוקות יזכה לחיות עד גיל 27, ורק אחד מכל 100 יגיע לגיל המופלג של 77 שנים. ההנחות והניחושים הביאו לכך שהמידע שהיה ברשותו של גראונט לא היה מדויק במיוחד. אבל אף על פי כן הוא הצליח לחלץ ממנו כמה תובנות מרתקות. למשל שנשים חיות בממוצע יותר מגברים. תובנות אחרות היו איך לומר, מצמררות: 36% מהילדים מתו לפני שהגיעו לגיל 6. אחד מכל שלושה ילדים. הסיכוי של אדם בן 20 למות בשנה הקרובה היה זהה כמעט לסיכוי של אדם בן 50 למות באותו פרק זמן, עובדה שמעידה על כך שמגפות ומחלות היו דומיננטיות יותר בקרב האוכלוסייה מאשר מחלות זיקנה. ג'ון גראונט פרסם את תוצאות מחקרו במאמר בשם "תצפיות על נתוני תמותה", שהפך כמעט מיד לשיחת היום ונחשב לאחד המאמרים החשובים ופורצי הדרך בהיסטוריה של הסטטיסטיקה. צ'ארלס מלך אנגליה התרשם כל כך מהעבודה יוצאת הדופן עד שדירבן את החברה המלכותית, אגודת המדענים היוקרתית, לקבל את גראונט לשורותיה למרות שלא הייתה לו השכלה מדעית רשמית. למרות פריצת הדרך שלו, בסופו של דבר גראונט לא הצליח להתגבר על הבדלי המעמדות והדעות הקדומות שהיו חלק בלתי נפרד מהחיים באנגליה באותה התקופה. חברי האגודה לא אהבו לראות סוחר פשוט וחסר השכלה מסתובב במסדרונות של החברה המלכותית. הם ניצלו מחלה קשה שהעסיקה את המלך צ'ארלס והדיחו את גראונט כעבור ארבע שנים בלבד. מצבו של גראונט הורע עוד יותר כשהחליט להמיר את דתו לדת הקתולית דווקא בימים שבהם גאתה בלונדון החשדנות והטינה כנגד המיעוט הקתולי. אחרי השריפה הגדולה שכילתה חלקים גדולים מלונדון ב-1666 הואשם גראונט שמנע מכבאים גישה למכל מים גדול כדי להעצים את נזקי השריפה. ההאשמות השקריות האלה החתימו את המוניטין של גראונט ופגעו בעסקיו והוא הלך לעולמו ב-1674 עני וחסר כל.</p>
                </div>
            </article>
            
            <article class="paragraph speaker-Ran">
                <div class="paragraph-meta">
                    <span class="speaker-name">Ran</span>
                    <span class="timestamp">21:14</span>
                </div>
                <div class="content">
                    <p>כאמור הטכניקה שיישם גראונט הייתה פורצת דרך. טבלאות החיים שהגה הם כיום אחד מכלי העבודה העיקריים של האקטוארים, אלו שמיישמים שיטות מתמטיות לפתרון בעיות כלכליות כמו חישובי פנסיה וביטוח. אבל חישוביו של גראונט היו מסורבלים מדי והמידע שעליו הוא נסמך לא היה מדויק מספיק כדי שאפשר יהיה להשתמש בטבלה שלו לחישובים מעשיים בעולם העסקים. מי שהתגבר על המכשול הזה היה הפיזיקאי והאסטרונום אדמונד האלי. האלי נולד בשנת 1656 וגדל להיות אחד מעמודי התווך של קהילת המדענים באנגליה. התגלית המפורסמת ביותר שלו הייתה קשורה לכוכב שביט שנקרא על שמו, השביט של האלי, לאחר שהאסטרונום חישב את חזרת השביט לכדור הארץ כל 76 שנים. נוסף על כך, היה זה האלי שדירבן ודחף את אייזק ניוטון לכתוב את מה שנחשב כאחד מספרי המדע החשובים ביותר בהיסטוריה: ה"פרינקיפיה מתמטיקה", הספר שהציג לעולם את תורת הכבידה של ניוטון. האלי היה עורך הספר ואף שילם את עלויות הוצאתו לאור. האלי היה אדם רב פעלים אבל סטטיסטיקה לא הייתה אחד מעיסוקיו הקבועים. הוא נגע בנושא הזה רק פעם אחת בלבד כשקיבל מכומר פולני רישומי לידות ומיתות של העיירה ברסלאו. הנתונים עוררו את סקרנותו כיוון שהיו מדויקים ומסודרים בכמה רמות מעל לנתונים שהיו ברשותו של גראונט 30 שנה קודם לכן. האלי החליט לנתח אותם ולהציג את התוצאות במאמר שפורסם במגזין מדעי שהוא היה העורך שלו. יש אומרים שהאלי היה מודאג מכך שבמגזין המדובר לא היו מספיק מאמרים באיכות גבוהה, ולכן הוא החליט לכתוב מאמר בעצמו ולא חשוב באיזה תחום. כדי להתגבר על הצורך בחישובים מייגעים ומועדים לטעויות, הניח האלי כמה הנחות יסוד לגבי הנתונים שנאספו בברסלאו. למשל, שמספר הלידות קבוע בכל שנה וכך גם מספר המיתות. למרבה המזל בחמש השנים שבהן נערכו הרישומים היה מספר התושבים בברסלאו קבוע למדי, עובדה שמנעה מההנחות המקלות שלו לשבש את דיוק התוצאות במידה ניכרת. טבלת החיים שפרסם האלי בשנת 1693 הייתה מוצלחת בהרבה מזו של גראונט. האלי לא הסתפק בקבוצות גיל אלא חישב את סיכויי התמותה עבור כל גיל בנפרד. דהיינו מה הסיכוי של אדם בגיל כלשהו למות לפני יום הולדתו הבא. בעזרת הטבלה של האלי אפשר היה להעריך את תוחלת החיים הממוצעת לגברים ולנשים באופן מדויק יותר מאי פעם. העבודה על טבלת החיים הכניסה את האלי למצב רוח פילוסופי משהו. בהערות שבסוף המאמר הוא הוסיף כמה מילים בנימה אישית: ציטוט. "פרט למסקנות שרשמתי קודם, ייתכן וניתן להסיק מהטבלאות שעלינו לא להצטער על חיינו הקצרים ולראות את עצמנו מרוממים אם לא הגענו לגיל מופלג, שכן כפי שניתן לראות מחצית מכל מי שבא לעולם מת לפני גיל 17. על כן במקום שנתלונן על חיינו הקצרים, עלינו לקבל בסבלנות ובסלחנות את חיינו השבריריים ולברך על כך שהצלחנו לשרוד אל מעבר לגיל שאליו מחצית מהאנושות לא מצליחה להגיע כלל." סוף ציטוט.</p>
                </div>
            </article>
            
            <article class="paragraph speaker-Ran">
                <div class="paragraph-meta">
                    <span class="speaker-name">Ran</span>
                    <span class="timestamp">24:30</span>
                </div>
                <div class="content">
                    <p>טבלת החיים המשופרת של האלי הייתה קו פרשת המים בקשר שבין המתמטיקה והכלכלה. יותר ויותר מדענים החלו לגלות עניין בבעיות כלכליות, ביניהם מתמטיקאים דגולים כמו גוטפריד לייבניץ, ניקולס ברנולי ואברהם דה-מואבר. חלפו מספר שנים עד שעולם העסקים אימץ את השיטות הסטטיסטיות של האלי, אך משעשו כן החלו הסוחרים להציע ללקוחותיהם מוצרים כלכליים שעד אז נחשבו למסוכנים מדי בשל הקושי בהערכת תוחלת החיים, כמו למשל ביטוח חיים. כבר בשנת 1759 הוקמה בארצות הברית, שהייתה אז עדיין קולוניה בריטית, עמותה שמכרה ביטוח כזה לטובת אלמנותיהם של כמרים באזור פילדלפיה וילדיהם. בשנת 1815 נוסדה קרן האלמנות הסקוטיות שהציעה אף היא ביטוח חיים וביטוח פנסיוני, ומאוחר יותר הרחיבה את מעגל לקוחותיה גם אל מעבר לחוג המצומצם של אלמנות ויתומים. 200 שנה מאוחר יותר, קרן האלמנות הסקוטיות ממשיכה לעשות חיל גם בימינו, עובדה שמעידה יותר מכל על תרומתם של גראונט והאלי ליציבותם של ארגונים כלכליים שכאלו. פרט לשמה, השריד היחידי ממקורותיה ההיסטוריים של קרן האלמנות הסקוטיות הוא דמותה של אלמנה שמככבת בפרסומות שלה.</p>
                </div>
            </article>
            
            <article class="paragraph speaker-Ran">
                <div class="paragraph-meta">
                    <span class="speaker-name">Ran</span>
                    <span class="timestamp">26:38</span>
                </div>
                <div class="content">
                    <p>הבסיס המתמטי האיתן העלה לגדולה את פנסיית הזיקנה. הראשונים שהציעו פנסיה שכזו היו חברות הרכבות בארצות הברית במחצית השנייה של המאה ה-19. לחברות הרכבות, הארגונים העסקיים הגדולים ביותר באמריקה באותה התקופה, הייתה מוטיבציה גבוהה להציע לעובדיהן תוכניות פנסיה. החברות היו זקוקות לידיים עובדות כדי לסלול פסי רכבת לרוחב היבשת, והפנסיה הייתה הטבה שסייעה להן למשוך עובדים. נוסף על כך, היא גם סייעה להן לשמר את העובדים הטובים ולמנוע מהם לעזוב, מכיוון שרק מי שעבדו בחברה 20 או 30 שנה היו זכאים לקבל את הפנסיה. הצלחת פנסיות חברות הרכבות דורבנה ארגונים גדולים אחרים בארצות הברית להציע תוכניות דומות לעובדיהם, כמו למשל פנסיות לכבאים, למורים ולשוטרים. זה היה צעד חיובי מאוד לטובת העובדים ללא ספק, אבל תוכניות הפנסיה הפרטיות היו עדיין בעלות צביון עסקי מובהק ולא חלק ממדיניות חברתית כלשהי. כמעט כל החוקים שחלו על הפנסיות האלו היו מוטים בבירור לטובת המעסיק. החברה הייתה יכולה לשנות את גובה קצבת הפנסיה ואפילו להפסיק אותה לגמרי מכל סיבה שהיא ובכל זמן. אם הגמלאי הלך לעולמו לפני שהספיק לקבל את הכסף שהגיע לו, משפחתו לא זכתה בפיצוי כלשהו. השינוי במדיניות הפנסיה לטובת מה שנחשב כצדק חברתי החל מעבר לים באירופה בזכותו של מדינאי שלמרבה האירוניה התנגד לצדק חברתי בכל כוחו.</p>
                </div>
            </article>
            
            <article class="paragraph speaker-Ran">
                <div class="paragraph-meta">
                    <span class="speaker-name">Ran</span>
                    <span class="timestamp">28:25</span>
                </div>
                <div class="content">
                    <p>אוטו פון ביסמרק היה ראש ממשלת פרוסיה, גרמניה של ימינו, מ-1862 ועד 1890. הוא נודע כאחד המדינאים הקשוחים ביותר ביבשת וזכה לכינוי "קנצלר הברזל". דורסנותו התקיפה והבלתי מתפשרת אפשרה לביסמרק לאחד את הנסיכויות הגרמניות המפולגות למדינה אחת והציבה את גרמניה על מסלול פריחה ושגשוג כלכלי. המאה ה-19 עמדה בסימן עלייתן של תנועות חברתיות וסוציאליסטיות באירופה, שחבריהן ביקשו למוטט את הסדר החברתי הישן, למחוק את הבדלי המעמדות ולכונן משטרים שהטיבו עם המעמדות הנמוכים. ביסמרק היה נציגו המובהק של אותו סדר ישן. הוא היה בן למשפחה עשירה, שמרן בדעותיו ומתנגד חריף לכל רעיון שהעדיף ניחוח דמוקרטי. ביסמרק נאבק בתנועה הסוציאליסטית באותה דורסנות שבה פעל בכל מישור אחר. הוא עצר את מנהיגיה, מנע אסיפות והפגנות והשליך רבים מחבריה לכלא. אבל התנועה הסוציאליסטית המשיכה לצבור פופולריות בקרב המעמדות הנמוכים וביסמרק ידע שעליו להציע לגרמנים אלטרנטיבה מעשית לרעיונותיה המסוכנים. על כן ב-1881 הוא דירבן את הקיסר לצאת בהכרזה כי: ציטוט. "ריפוי הפצעים החברתיים בפרוסיה לא יוכל להיעשות על ידי דיכוי בלבד של המורדים הסוציאליסטים, אלא גם צריך להיות מאוזן באמצעות דאגה לרווחת העובדים ותמיכה באלה שאינם יכולים להרוויח את לחמם בגלל נכות או זיקנה. לאלה יש זכות לגיטימית לבקש מהמדינה שתתמוך בהם יותר משעשתה עד כה." סוף ציטוט. בשנת 1889 אימצה גרמניה את המדיניות החברתית המתקדמת ביותר בעולם עד אז וייסדה הלכה למעשה את רעיון מדינת הרווחה. אחד הנדבכים המרכזיים של מדינת רווחה זו הייתה תוכנית פנסיה שלה היו זכאים כמעט כל עובדי המדינה ושמומנה מתשלומים שהפרישו העובד והמעסיק באופן משותף. גיל הפרישה שקבע ביסמרק, 70 שנה שמאוחר יותר תוקן ל-65 שנה, הפך לתקן כלל עולמי שתקף גם בימינו. ישנה אגדה אורבנית שלפיה ביסמרק בחר בגיל הזה בגלל שהיה בעצמו בן 70 באותו הזמן, אבל קרוב לוודאי שהיא אינה נכונה. לביסמרק היו שיקולים ציניים יותר. הוא ידע שתוחלת החיים של העובד הממוצע בגרמניה היא כזו שכמעט כל הזכאים לפנסיה ימותו בתוך שנים ספורות לאחר שיפרשו לגמלאות, וכך הם לא יהוו נטל כלכלי כבד מדי על המדינה. צעדיו של ביסמרק נועדו כאמור לבלום את המהפכה הסוציאליסטית, אבל בפועל הפכה המדיניות הגרמנית למודל לחיקוי עבור מדינות רבות וכך יישמה את הרעיונות הסוציאליסטיים בכל רחבי העולם. אפילו בארצות הברית, מעוז הקפיטליזם, התעוררה בשנות ה-20 של המאה ה-20 תנועה עממית רחבה שקראה לשיפור תנאי המחיה של אזרחים מבוגרים. התנועה הזו הביאה בסופו של דבר לייסוד תוכניות חברתיות כמו למשל Social Security, המקבילה האמריקאית לביטוח הלאומי שלנו, וחוקים של פטור ממס שדירבנו את כל המעסיקים להציע תוכניות פנסיה לעובדיהם.</p>
                </div>
            </article>
            
            <article class="paragraph speaker-Ran">
                <div class="paragraph-meta">
                    <span class="speaker-name">Ran</span>
                    <span class="timestamp">32:06</span>
                </div>
                <div class="content">
                    <p>המחצית השנייה של המאה ה-20 נחשבת לתור הזהב של הפנסיה. עובדים שיצאו לגמלאות בתקופה הזאת גם בישראל זכו לקצבאות גדולות יחסית שאפשרו להם לשמור על רמת חיים סבירה. למרבה הצער, עושה רושם שתור הזהב הגיע לסיומו. ישנה תמימות דעים בקרב המומחים שקצבאות הפנסיה שנקבל בעתיד יהיו נמוכות בהרבה מאלו שקיבלו הורינו ושגיל הפרישה מעבודה יועלה ל-70 שנה ואולי אפילו ל-80 שנה, אם נוכל בכלל להרשות לעצמנו לפרוש. הסיפור הבא יבהיר את הסיבות לשינוי הדרמטי הזה. ההסתדרות הכללית של העובדים בארץ ישראל, או בקיצור ההסתדרות, מייצגת ציבור עובדים גדול ודואגת לזכויותיו. הפנסיה היא כמובן חלק בלתי נפרד מזכויותיהם של העובדים, ולכן הקימה ההסתדרות בשנות ה-50 קרנות פנסיה משלה שבהן היו חברים מאות אלפי עובדים בחברות וארגונים שהיו בבעלותה של ההסתדרות: בנק הפועלים, כור, המשביר לצרכן, תנובה, סולל בונה ועוד עשרות רבות של חברות גדולות.</p>
                </div>
            </article>
            
            <article class="paragraph speaker-Ran">
                <div class="paragraph-meta">
                    <span class="speaker-name">Ran</span>
                    <span class="timestamp">33:55</span>
                </div>
                <div class="content">
                    <p>כבר בשנות ה-60 החלו נשמעים קולות בתוך ההסתדרות ומחוצה לה שהתריעו על בעיות בקרנות הפנסיה. היו מנהלים בהסתדרות שטענו שאין מספיק פיקוח על הקרנות ושאם לא ייעשה בדק בית רציני, עלולות להיות לכך תוצאות חמורות שיעמידו בסיכון את כספי הפנסיה של העובדים. אבל באותה התקופה ההסתדרות הייתה בשיא כוחה, והקשר ההדוק בינה לבין מפא"י, מפלגת השלטון, סייע להשתיק את הביקורת. המהפך הפוליטי ועלייתו של הימין לשלטון בסוף שנות ה-70 הביאו בהדרגה לחשיפת ממדיו האמיתיים של המשבר. שמונה קרנות הפנסיה של ההסתדרות היו בצרות צרורות. המשבר אליו נקלעו קרנות הפנסיה מכונה גרעון אקטוארי. חוסר איזון בין הנכסים שבידיהן להתחייבויות העתידיות שלהן. נניח לשם ההסבר שהבטחתי לבת שלי סוכרייה כשחזור מהעבודה. אני עוצר בחנות וקונה סוכרייה. מצבי כהורה לא יכול להיות טוב יותר. אבל מה יקרה אם אני אכנס הביתה עם הסוכרייה ביד ואמצא את הילדה בסלון יחד עם שני האחים שלה? תאמינו לי, אין משבר גדול יותר מאבא שיש לו סוכרייה אחת ביד ושלושה ילדים צמאי דם. עדיף להחזיק סטייק נא בתוך כלוב של אריות, לפחות המוות יהיה מהיר יותר. נחזור אחורה בזמן אל הרגע שבו הייתי בחנות וקניתי את הסוכרייה. זה הרגע שבו הייתי בגרעון אקטוארי. סך כל הנכסים שבידיי לא עמד בהתחייבות העתידית שלי. זה היה גם מצבן של קרנות הפנסיה של ההסתדרות. סך כל ההתחייבויות שלהן לעמיתים שייצאו לפנסיה בעתיד היה גבוה בעשרות אחוזים מהנכסים שברשותן. הפרש שהתבטא בחובות עתידיים של עשרות מיליארדי שקלים.</p>
                </div>
            </article>
            
            <article class="paragraph speaker-Ran">
                <div class="paragraph-meta">
                    <span class="speaker-name">Ran</span>
                    <span class="timestamp">36:21</span>
                </div>
                <div class="content">
                    <p>כיצד הגיעו קרנות הפנסיה למצב עגום שכזה? מספר סיבות תרמו למשבר. הראשונה היא הטבות והזכויות המפליגות שהעניקה ההסתדרות למגזרים מסוימים, כמו עולים חדשים ובוועדי עובדים חזקים במיוחד. לא תמיד הובאו בחשבון ההשלכות העתידיות של ההתחייבויות האלה, במיוחד אם היו להטבות יתרונות פוליטיים בהווה. הסיבה השנייה ואולי משמעותית יותר מקודמתה קשורה לנסיבות שבאיתן פתחתי את הפרק. עלייה בתוחלת החיים הממוצעת של האוכלוסייה. בשנת 1970 הייתה תוחלת החיים של האזרח הישראלי הממוצע כ-70 שנה. כיום תוחלת החיים עומדת על 80 שנה לגברים ו-84 שנה לנשים. או במילים אחרות, תוספת של למעלה מ-10 שנות חיים בממוצע לאחר גיל הפרישה. לשינוי הזה הייתה השפעה דרמטית על ההתחייבויות העתידיות של קרנות הפנסיה של ההסתדרות. בהמשך לדוגמה הקודמת, זה כאילו שבעוד חצי שעה יגיעו לביקור גם בני הדודים של הילדים, וגם הם ירצו סוכרייה. זאת ועוד, הנחת היסוד של הקרנות הייתה שחלק ניכר מכספי הפנסיה של הגמלאים יגיע מהפרשות השכר של ציבור העובדים הצעיר יותר. במילים אחרות, הדור הצעיר יממן את הפנסיה של הדור המבוגר, וכשהדור הצעיר ייצא לגמלאות, הדור שיבוא אחריו יממן את הפנסיה שלו וכן הלאה. העיקרון הזה עובד נהדר בצבא. כשאתה טירון אתה טוחן שמירות ומטבחים בידיעה שיום מן הימים אתה תהיה סמל ומישהו אחר יטחן במקומך. אבל העלייה בתוחלת החיים טרפה את הקלפים לקרנות הפנסיה. אחוז הפנסיונרים מכלל האוכלוסייה הולך ועולה, ובהתאמה הולך ויורד אחוז העובדים הצעירים. מכאן שלדור הצעיר לא תהיה יכולת לממן את כספי הפנסיה של הדור המבוגר. לכל אורך שנות ה-80 נעשו ניסיונות לפתור את המשבר באמצעות רפורמות בזכויות המבוטחים והעלאת התשלומים החודשיים שהפרישו עובדים לקרנות. אבל כל אלה רק האטו את הצמיחה בגירעון ולא עצרו אותו. בשנת 1994 החליטה הממשלה שכלו כל הקיצין. אם לא יינקטו צעדים קיצוניים, קרנות הפנסיה יקרסו ומאות אלפי עובדים, רבים מהם מהשכבות החלשות באוכלוסייה, יאבדו את כל כספי הפנסיה שלהם. כצעד ראשון החליטה הממשלה לסגור את קרנות הפנסיה של ההסתדרות למצטרפים חדשים. מי שמבוטח בקרנות הוותיקות יישאר חבר בהן, אבל כל עובד שיצטרף למעגל החיסכון לפנסיה הופנה לקרנות פנסיה חדשות שהוקמו לצורך זה בשנת 1995. ב-2003 יזמה הממשלה חקיקה שקונתה "הסדר קרנות הפנסיה הגרעוניות". במסגרת ההסדר הולאמו הקרנות הוותיקות והשליטה בהן עברה מההסתדרות למדינה. קרנות הפנסיה החדשות שהוקמו ב-95 נמכרו לחברות ביטוח ובתי השקעות פרטיים, והכסף שהתקבל מהמכירה הוזרם לטובת כיסוי הגירעון. נקבעו תקנות שעזרו לעצור את הגירעון ושיפרו את יציבותן הפיננסית של הקרנות הוותיקות. אבל אפילו צעדים קיצוניים אלו לא הספיקו, ולמדינה לא הייתה ברירה אלא לקחת את נטל חובן של הקרנות על כתפיה. הממשלה התחייבה להעמיד רשות קרנות הפנסיה הוותיקות סיוע בסך 73 מיליארדי שקלים. נטל החוב הזה יעיק על משלמי המיסים במשך 35 שנה.</p>
                </div>
            </article>
            
            <article class="paragraph speaker-Ran">
                <div class="paragraph-meta">
                    <span class="speaker-name">Ran</span>
                    <span class="timestamp">41:41</span>
                </div>
                <div class="content">
                    <p>המשבר החמור בקרנות הפנסיה הוותיקות הביא לשינויים דרמטיים בחוקי הפנסיה. למעלה מ-10 רפורמות ושינויי חקיקה בתוך עשור ומחצה. המשותף לרוב השינויים האלה הוא הרצון לדאוג ליציבותן של קרנות הפנסיה החדשות כדי שגם הן לא יקרסו בעוד כמה עשרות שנים, ובמקביל העברת האחריות על ניהול הפנסיה מידי הממשלה והמעסיקים לידיהם של העובדים עצמם. אחד השינויים המהותיים בתחום הפנסיה הוא המעבר מפנסיה בשיטת "קרן זכויות" לשיטת "קרן צוברת". קרן זכויות היא הפנסיה שבה זכויות הגמלאי מובטחות לו מראש. למשל גובה הגמלה החודשית יהיה כך וכך אחוזים ממשכורתו האחרונה. זו הייתה השיטה שבה פעלו קרנות הפנסיה הוותיקות וזו הייתה גם אחת הסיבות המרכזיות לנפילתן. בשיטת קרן זכויות אין קשר ישיר בין המחויבות של קרן הפנסיה לבין מצבה הפיננסי. מהאנלוגיה בהמשך לדוגמה הקודמת, זה מצב שבו אני מבטיח לילדים שלי שאני אביא לכולם סוכריות כשאני אחזור מהעבודה, בלי קשר לכמות הסוכריות שיש לי בפועל באותו הזמן. כפי שראינו במקרה של קרנות הפנסיה הוותיקות, יציבותן של הקרנות לא מובטחת והיא תלויה בגורמים דמוגרפיים וכלכליים שלאף אחד אין שליטה עליהם. גם אם הגורמים האלה משתנים באופן ניכר ביחס להערכות המקוריות, ההתחייבויות של הקרן לא משתנות והיא עלולה להיכנס לגרעון אקטוארי ולקרוס. אי לכך, הפנסיה המקובלת במשק כיום היא פנסיה בשיטת "קרן צוברת", או בשמה השני "קרן תשואה". בשיטה הזו, הכסף שמפרישים העמית והמעסיק מהמשכורת החודשית נצבר לאורך השנים, ואז כשהעובד פורש לגמלאות מחלקים את הסכום הצבור לפי מקדם המרה כלשהו. התוצאה המתקבלת היא סכום הגמלה החודשית. לדוגמה, אם לאורך שנות עבודתו צבר העמית בקרן הפנסיה מיליון שקלים ומקדם המרה הוא 200, גובה הקצבה החודשית יהיה 5,000 שקלים. במילים אחרות, קרן הפנסיה היא כמו ג'ריקן שהעובד ממלא אותו במשך 50 שנה כדי שיוכל למזוג ממנו כוסות מים בכל חודש לאחר הפרישה. היתרון הגדול בשיטת קרן צוברת הוא החסינות המובנית שלה כנגד בעיות גירעון כמו אלה שפקדו את קרנות הפנסיה הוותיקות של ההסתדרות. הכסף שעמית יקבל לעת זיקנה הוא אותו הכסף שחסך בצעירותו, כך שהסכנה שקרן הפנסיה תיכנס לקשיים בעקבות החלטות כלכליות שגויות כאלה ואחרות הוא נמוך יותר. דהיינו לקרן הפנסיה תמיד יהיה מאיפה לשלם את הגמלה לעמית והמדינה לא תצטרך להתערב ולהציל אותה.</p>
                </div>
            </article>
            
            <article class="paragraph speaker-Ran">
                <div class="paragraph-meta">
                    <span class="speaker-name">Ran</span>
                    <span class="timestamp">45:51</span>
                </div>
                <div class="content">
                    <p>מאידך חלק מהחלטות הממשלה עוררו ביקורת חברתית נוקבת. שיטת קרן צוברת נחשבת כפחות טובה לעובדים, שכן היא נשענת על כמה הנחות יסוד שלא תמיד מתקיימות, ויש אומרים שכמעט ודאי שלא יתקיימו. למשל רק אם עבדת קשה ולאורך עשרות שנים תצליח לצבור מספיק כסף כדי שקצבת הפנסיה שלך תהיה בגובה סביר. לא כולם יכולים לעמוד בתנאים כאלה. למשל נשים שמקריבות את הקריירה שלהן לטובת השקעה במשפחה ובמשק הבית לא תצבורנה כסף רב בקרן הפנסיה והגמלה שהן צפויות לקבל בגיל זיקנה תהיה זעומה. בנוסף, הרפורמות הביאו לשינוי באפיקים שבהם הושקעו כספי החיסכון הפנסיוני. עד שנת 2003, 70% מכספי הקרנות הושקעו באפיקים בטוחים ואמינים מאוד כמו איגרות חוב ממשלתיות והשאר באפיקים שנחשבו קצת פחות בטוחים. בעקבות הרפורמה המצב התהפך. רק 30% מכספי החסכונות מושקע באיגרות חוב ממשלתיות ואמינות, ושאר הכסף הופנה להשקעות בשוק ההון במסלולים בעלי דרגות שונות של סיכון. למשל היו קרנות פנסיה שרכשו איגרות חוב של חברות מסחריות. כשנקלעו חלק מהחברות לקשיים כלכליים, קרנות הפנסיה ספגו הפסדים שפגעו בתשואה שהן אמורות להשיג עבור החוסכים. מהצד השני ראוי להזכיר שהממשלה גם קיבלה כמה החלטות שיש להן השפעות חברתיות חיוביות. למשל החל מ-2008 חלה החובה על כל מעסיק בישראל להפריש כספים לקרן הפנסיה של עובדו. זו לא תהיה כנראה פנסיה גבוהה, אבל ללא ספק היא מיטיבה עם עובדים שלפני כן לא היו מכוסים כלל בביטוח פנסיוני. תחום הפנסיה מורכב ועשיר בנהלים, חוקים ונוסחאות. אבל מהשתלשלות האירועים שתיארתי קודם עולה תמונה ברורה גם למי שאינו כלכלן מנוסה. בניגוד לימים הטובים של תור הזהב, העובדים בימינו אינם יכולים להרשות לעצמם להניח שהפנסיה שלהם מובטחת ושאם רק ימשיכו להפריש בכל חודש חלק ממשכורתם לקרן הפנסיה באופן סדיר, יוכלו לפרוש לחיים נוחים בגיל מבוגר. האחריות על עתיד הפנסיה עברה לידיים שלנו. גובה ההפרשות החודשיות, דמי הניהול שגובים מאיתנו, רמת הסיכון שבה מושקע הכסף שחסכנו - כל אלה יקבעו מה תהיה רמת החיים שלנו כשנצא לפנסיה. לא בכדי ממליצים כל הכלכלנים להתחיל לחסוך לפנסיה בגיל צעיר ככל האפשר ולא למשוך את כספי הפיצויים בכל פעם שעוברים לעבודה חדשה. הכספים האלה הם מילולית כספי הפנסיה שלנו. מי שלא יקדיש תשומת לב לנעשה בקרן הפנסיה שלו עלול לגלות בעוד כמה עשרות שנים שהקצבה החודשית שלו נמוכה בעשרות אחוזים מהמשכורת שנהג להרוויח בזמן שעבד. ללא ספק יהיו כאלה שיגלו שהירידה בהכנסה החודשית שלהם היא כה דרמטית עד שהם אינם יכולים להרשות לעצמם כלל לפרוש לגמלאות. במקום לטייל בחו"ל או ללכת לים כל בוקר הם יהיו חייבים להמשיך ולעבוד גם בעשור השביעי והשמיני לחייהם. פתחתי את הפרק בשאלה כיצד יראה עולמנו בשנת 2050. לחלק מאיתנו העתיד יהיה מזהיר ללא ספק. לחלק אחר עם זאת, העתיד עלול להיראות באופן מדאיג כמו העבר, חזרה אל הימים שלפני אוטו פון ביסמרק, הימים שבהם הפרישה לחיים נוחים בגיל הזהב הייתה לא יותר מפנטזיה. יש סופרי מדע בדיוני ששיערו שבעתיד נמציא מכונת זמן. אני לא חושב שזו המכונה שאליה התכוונו.</p>
                </div>
            </article>
            
        </div>
        
    
        
    
        
    
        
    
        
    </div>

    <script>
        const audio = document.getElementById('audio-player');
        function seekTo(time) {
            audio.currentTime = time;
            audio.play();
        }
    </script>

        </main>

        <footer>
            <p>&copy;  כל הזכויות שמורות לבעלי הפודקאסט. שירות זה מתמלל לכבדי שמיעה ואינו בעל הזכויות על התוכן.</p>
        </footer>
    </div>
</body>
</html>