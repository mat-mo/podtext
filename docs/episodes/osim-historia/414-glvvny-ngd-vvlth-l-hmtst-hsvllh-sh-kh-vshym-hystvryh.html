<!DOCTYPE html>
<html lang="he" dir="rtl">
<head>
    <meta charset="UTF-8">
    <meta name="viewport" content="width=device-width, initial-scale=1.0">
    <title>414: גלווני נגד וולטה - על המצאת הסוללה (ש.ח.) [עושים היסטוריה] - פודטקסט</title>
    <link rel="stylesheet" href="../../styles.css">
    <script defer src="../../search.js"></script>
</head>
<body>
    <div class="container">
        <header class="site-header">
            <div class="logo">
                <a href="../../index.html">פודטקסט</a>
            </div>
            
            <div class="search-box">
                <input type="text" id="search-input" placeholder="חיפוש...">
                <div id="search-results" class="search-results hidden"></div>
            </div>

            <nav class="main-nav">
                <a href="../../index.html" class="nav-link">פרקים אחרונים</a>
                <a href="../../podcasts.html" class="nav-link">כל הפודקאסטים</a>
                <a href="../../rss.xml" class="rss-link" title="RSS">
                    <svg xmlns="http://www.w3.org/2000/svg" width="18" height="18" viewBox="0 0 24 24" fill="none" stroke="currentColor" stroke-width="2" stroke-linecap="round" stroke-linejoin="round"><path d="M4 11a9 9 0 0 1 9 9"></path><path d="M4 4a16 16 0 0 1 16 16"></path><circle cx="5" cy="19" r="1"></circle></svg>
                </a>
            </nav>
        </header>

        <main>
            
    <div class="episode-header">
        <h1>414: גלווני נגד וולטה - על המצאת הסוללה (ש.ח.) [עושים היסטוריה]</h1>
        <div class="meta-row">
            <span class="meta-date">פורסם ב: 18 בדצמבר 2023</span>
            <a href="../../podcasts/osim-historia.html" class="meta-feed">עושים היסטוריה</a>
        </div>
    </div>

    <div class="player-container">
        <audio id="audio-player" controls>
            <source src="" type="audio/mpeg">
            Your browser does not support the audio element.
        </audio>
    </div>

    <div class="transcript-container" id="transcript">
        
            <article class="paragraph speaker-רן לוי">
                <div class="paragraph-meta">
                    <span class="speaker-name">רן לוי</span>
                    <span class="timestamp">00:00</span>
                </div>
                <div class="content">
                    <p>אתם אוהבים חידות? לא כאלה של מה ההבדל בין חלב, אלא חידות שגורמות לכם לבהות בתקרה ולמלמל מין 'רגע, אבל אם הוא עשה ככה...' תקשיבו לזה. יש עשרה חדרים. בכל אחד מהם ישן שובב. באמצע הלילה, כל אחד מהשובבים בתורו מתעורר ובודק את הדלת של החדר שלו. אם הדלת שלו בסדר, היא שם, היא דלת, אז הוא הולך לדלת של אחד החדרים האחרים, לא החדר שלו, מפרק אותה וסוחב אותה למחסן. ואז חוזר לישון. אם הוא מתעורר ומגלה שאין לו דלת בחדר כי מישהו לקח אותה, אז הוא הולך למחסן, לוקח דלת, מתקין אותה בחדר שלו וחוזר לישון. ככה זה נמשך עד שכל אחד מהשובבים התעורר ועשה את מה שהוא עשה. אנחנו לא יודעים באיזה סדר הם התעוררו, אנחנו לא יודעים איזה דלת כל אחד מהם פירק. השאלה היא: בסוף הלילה הזה, מה המספר המקסימלי של דלתות שיכולות להיות במחסן? אם בשלב הזה עצרתם רגע, או עשיתם פאוז, או העברתם אחורה כדי לשמוע את זה שוב, או התחלתם לספור על האצבעות או לצייר משהו על נייר או לעצום עיניים ולהתרכז ממש - יופי, כי הפרסומת הזאת נועדה לכם. כי חידות כאלה שהן חצי משחק וחצי כאב ראש זה בדיוק סוג החשיבה של אנשים שנהנים לאתגר את המוח שלהם עם שאלות קשות. ואם זה אתם, אז כדאי שתדעו את הדבר הבא. במהלך חודש פברואר מתקיים השלב הראשון של המיונים לנבחרות ישראל במדעים. יש דבר כזה. למדינת ישראל יש נבחרות בוגרות שהן מתחרות באולימפיאדות הבינלאומיות בכימיה, בפיזיקה, במתמטיקה, בביולוגיה, במדעי המחשב, בסייבר ובבינה מלאכותית. אליהן יכולים להתמיין תלמידות ותלמידים מכיתה ט' עד יא'. וישנה גם הנבחרת הצעירה שהיא עתודה לנבחרות הבוגרות, אליה מצטרפים כבר בכיתה ז'. אז מה עושים כשפרסומת כזאת נגמרת? פשוט נכנסים לרשת, מחפשים 'נבחרות ישראל במדעים', בודקים מתי זה קורה, ואולי מייצגים את ישראל באולימפיאדות הבינלאומיות במדעים. ואפילו לא צריך לדעת לעשות סקיפ בשביל זה. נבחרות ישראל במדעים הן מיזם משותף של משרד החינוך ומרכז מדעני העתיד של קרן מיימונידיס.</p>
                </div>
            </article>
            
            <article class="paragraph speaker-רן לוי">
                <div class="paragraph-meta">
                    <span class="speaker-name">רן לוי</span>
                    <span class="timestamp">02:31</span>
                </div>
                <div class="content">
                    <p>שלום וברוכים הבאים לעושים היסטוריה. פרק 414: גלוואני נגד וולטה - על המצאת הסוללה. שידור חוזר. כפי שחלק מהמאזינים כבר יודעים, לפני מספר חודשים הפכתי לאב בפעם השלישית. עם התינוק החדש הגיע גם המונסון הקבוע של צעצועים ומשחקים מהסבתות המאושרות. הבית של מיץ פטל עמד בקצה החורשה. היו לו וילונות צהובים, חלונות ירוקים ותריסים אדומים. כשהוצאתי את הצעצועים מהאריזות שלהם, נזכרתי שוב בשאלה ששאלתי את עצמי גם כשנולדו ילדי הקודמים: כל צעצוע וספרון מכוסים כמעט תמיד בציורים של בעלי חיים. אבל לא רק כלב או חתול, חיות שאפשר למצוא בבתים מדי פעם, אלא גם פילים, זברות, אריות. שלום אריה, שלום ג'ירפה, רוצה לבוא איתי? מה הטעם? אחרי הכל אנחנו לא באפריקה, וילדים לומדים לתפעל אייפון הרבה לפני שהם רואים פיל בפעם הראשונה. חיפה היא פריפריה אני מודה, אבל אפילו אצלנו לא תמצאו אריות. אם כי אני לא יכול להתחייב לגבי הקריות. יש רק חיה אחת שאני מוכן לתת לה הנחה בעניין הזה: הצפרדע. אמנם גם צפרדעים כבר לא מסתובבות ברחובות באותה שכיחות כמו פעם, אבל הצפרדעים תרמו תרומה גדולה לקידמה האנושית. בזכותן אתם ואני משתמשים במכשירים חשמליים מסוגים שונים ומשונים כמעט בכל רגע מחיינו. הצפרדעים גרמו, שלא מרצונן יש לציין, לוויכוח סוער בקרב המדענים בתחילת המאה ה-19, ויכוח שאמנם היה בו צד מנצח וצד מפסיד, אבל בסופו של דבר הרווח היה כולו שלנו.</p>
                </div>
            </article>
            
            <article class="paragraph speaker-רן לוי">
                <div class="paragraph-meta">
                    <span class="speaker-name">רן לוי</span>
                    <span class="timestamp">05:08</span>
                </div>
                <div class="content">
                    <p>לואיג'י גלוואני נולד בבולוניה שבצפון איטליה בשנת 1737. בנעוריו הוא היה קתולי אדוק ואפילו שקל להצטרף למנזר, אבל אביו שכנע אותו לפנות דווקא אל קריירה בתחום הרפואה. הייתה זו עצה חכמה. גלוואני למד אנטומיה וכירורגיה, כיהן כפרופסור בכיר באוניברסיטת בולוניה ונודע כחוקר טבע מצוין. קיימות כמה גרסאות שונות לאופן שבו גילה גלוואני את התופעה שבזכותה התפרסם שמו. הראשונה גורסת כי בשנת 1786 גלוואני או אחד מעוזריו עסקו בניתוח צפרדע כחלק ממחקר אנטומי, בזמן שמכונה כזו או אחרת הפיקה ניצוצות בצידו השני של החדר, או שסופת ברקים השתוללה בחוץ. כשנגעה סכין בעצב חשוף בגופת הצפרדע, התכווצו שרירי הרגליים שלה כאילו חזרה לחיים. על פי גרסה אחרת, גלוואני תלה את רגלי הצפרדע ממעקה ברזל והבחין בהתכווצויות שמתרחשות כשברק האיר את השמיים. גרסה שלישית מספרת שלא מדובר באירוע בודד, אלא בסדרת ניסויים על פני מספר שנים. אין תיעוד מהימן של התגלית, אבל כולם מסכימים שצפרדע הייתה מעורבת בעניין. גלוואני הבחין מיד בקשר שבין הניצוץ החשמלי או הברק לבין תנועת הצפרדע. הוא חקר את התופעה באופן יסודי במשך מספר שנים ובדק כיצד שרירים נוספים מגיבים למגע של חומרים מוליכי חשמל וחומרים מבודדים. לבסוף הצליח לשחזר את ההתכווצויות של השרירים באופן אמין גם ללא צורך בסופות ברקים. הוא נטל שתי רצועות מתכת, אבץ וכסף, והצמיד אותן זו לזו כך שיצרו קשת עגולה. אם קצה אחד של הקשת נגע בעצב חשוף בעמוד השדרה של הצפרדע והקצה השני בשריר, הרגל קפצה מיד. מדוע גורם מגע הקשת המתכתית להתכווצות בשרירי הצפרדע? ההסבר שהציע גלוואני היה מבוסס על מתקן חשמלי בשם צנצנת ליידן, שהומצא כמה עשרות שנים קודם לכן.</p>
                </div>
            </article>
            
            <article class="paragraph speaker-רן לוי">
                <div class="paragraph-meta">
                    <span class="speaker-name">רן לוי</span>
                    <span class="timestamp">07:34</span>
                </div>
                <div class="content">
                    <p>חשמל סטטי הוא תופעה מוכרת ונפוצה למדי. למשל, אם נלטף חתול פרוותי ביום קיץ שרבי ואז ניגע בעצם מתכתי כמו דלת של מכונית, ייתכן מאוד שנחוש בניצוץ חשמלי מהיר וכואב. מדוע? בזמן הליטוף עוברים אלקטרונים, נושאי מטען חשמלי, מהפרווה אל הגוף ומתצטברים בו. מגע במתכת המוליכה מאפשר לאלקטרונים מסלול מילוט מהגוף והמטען העודף הזה נפרק אל המתכת. כיוון שכל האלקטרונים נעים אל המתכת פחות או יותר באותו הזמן, נוצר זרם חשמלי חזק וקצר בין הגוף והמתכת שבא לידי ביטוי בניצוץ. החשמל הסטטי היה מוכר כבר לפני למעלה מ-2000 שנה ביוון העתיקה, אבל רק במאה ה-17 החלו ניסיונות להפיק אותו באופן מכני. הראשון לעשות כן היה הגרמני אוטו פון גריקה, אשר בסביבות שנת 1660 בנה מכונה שבמרכזה עמד כדור מסתובב עשוי מגופרית מוצקה. כאשר שפשף גריקה בידיו החשופות את הכדור המסתובב, הגופרית נטענה בחשמל סטטי רב שיצר ניצוץ מרשים. ממציאים רבים שכללו את הרעיון המקורי של גריקה, המרת אנרגיה מכנית לאנרגיה חשמלית, ויצרו מכונות שהפיקו כמויות גדולות עוד יותר של חשמל סטטי. הבעיה כעת הייתה למצוא דרך לאגור את החשמל הנוצר כדי שאפשר יהיה לנצל אותו מאוחר יותר ולא רק באותו הרגע בו הופק. הפתרון לבעיה הזו התגלה על ידי שני ממציאים כמעט בו זמנית בשנת 1745. פרופסור פיטר ואן מושנברוק היה מדען הולנדי שלימד ועבד באוניברסיטת ליידן. הדעה הרווחת באותה תקופה הייתה כי החשמל הוא סוג של נוזל בלתי נראה שזורם במתכת. ואן מושנברוק החליט לנסות ולאגור אותו בתוך צנצנת מלאה במים. הוא וסטודנט שלו חיברו צנצנת זכוכית כזו למכונת חשמל סטטי למשך מספר דקות, ואז אחז הסטודנט בחוט המתכת כדי לשלוף אותו מתוך הצנצנת. ברגע שנגע בחוט קיבל שוק חשמלי חזק. ואן מושנברוק הבין שעלה על משהו מעניין וביצע את הניסוי שוב. הפעם הוא היה זה שנגע בחוט. נדרשו לו יומיים תמימים כדי להתאושש מההלם החשמלי שחטף, אבל כשקם מהמיטה הוא מיהר לכתוב על תגליתו לעמיתיו בצרפת. משם התפשטה השמועה על כלי הקיבול לחשמל הסטטי לכל רחבי אירופה והוא זכה לשם 'צנצנת ליידן', על שמה של האוניברסיטה בה פעל פרופסור ואן מושנברוק. כאמור ממציא נוסף, הגרמני גיאורג פון קלייסט, גילה את אותה התופעה ואפילו הקדים את ההולנדי בכמה חודשים, אבל לרוע מזלו לא היו לו מספיק קשרים בעולם המדעי ושמו נותר אלמוני למדי. בתוך זמן קצר גילו חוקרים אחרים שלא צריך למלא את הצנצנת במים כדי שתוכל לאגור חשמל. מספיק לצפות את דפנותיה הפנימיות והחיצוניות ביריעות מתכת דקות. יריעת המתכת הפנימית מחוברת אל מוט ברזל הבוקע החוצה דרך פתח הצנצנת. מבנה השכבות הזה, מתכת-זכוכית-מתכת, יוצר תופעה שמכונה קיבוליות. מבלי להיכנס לפרטים נאמר רק שהאנרגיה החשמלית בצנצנת אגורה בשדה החשמלי שנוצר בין שתי יריעות המתכת, כשהזכוכית היא החומר שמבודד ושומר ששתי המתכות לא יגעו זו בזו. אם נוגעים במוט הפנימי, החשמל הסטטי האגור בצנצנת ייפרק מתוכה כניצוץ מהיר. צנצנת ליידן הייתה כלי חשוב למחקר המדעי בחשמל לאורך המאות ה-17 וה-18, ובמיוחד לאחר שנתגלה שאפשר לחבר כמה צנצנות זו לזו כדי לאגור אפילו כמויות גדולות יותר של חשמל סטטי. בנג'מין פרנקלין, המדען המפורסם שהיה גם אחד מאבותיה המייסדים של ארצות הברית, העניק לשרשרת צנצנות ליידן את השם battery, סוללה, מכיוון שאלו הזכירו לו סוללות של תותחים. צנצנת ליידן היו גם סוג של אטרקציה בקרב הציבור הרחב ורבים ביקשו לחוש על גופם את התופעה המשונה של הלם חשמלי. המפורסמות ביותר היו הדגמות שבהן עמדו עשרות ואף מאות אנשים בשורה כשהם אוחזים ידיים, הראשון בשורה היה נוגע בצנצנת ליידן וכל השורה הייתה מתחשמלת ומזנקת לאוויר כאיש אחד. ז'ול ורן, סופר המדע הבדיוני, תיאר בספרו 'עשרים אלף מיל מתחת למים' אקדח דמיוני שיורה כדורי זכוכית טעונים בחשמל, למעשה צנצנות ליידן זעירות. בפגיעתן מחשמלות הצנצנות את קורבנן למוות, מעין אב טיפוס לאקדח הטייזר החשמלי של ימינו.</p>
                </div>
            </article>
            
            <article class="paragraph speaker-רן לוי">
                <div class="paragraph-meta">
                    <span class="speaker-name">רן לוי</span>
                    <span class="timestamp">12:41</span>
                </div>
                <div class="content">
                    <p>צנצנת ליידן היוותה את ההשראה להסבר שנתן לואיג'י גלוואני לתנועת שרירי הצפרדע בניסוי שלו. מוחה של הצפרדע, שיער גלוואני, מייצר נוזל חשמלי שזורם בתוך מערכת העצבים ומתצטבר בשרירים, באותו אופן שבו אוגרת צנצנת ליידן חשמל סטטי. מגע הסכין או הקשת העגולה מאפשר למטען האגור בשריר להיפרק, בדומה לניצוץ שנוצר כשפורקים את המטען האגור בצנצנת. בשנת 1791 פרסם גלוואני את תגליתו ותוצאות מחקריו, וכמעט בבת אחת הפך להיות שיחת היום בקרב החוקרים האירופים. חקר החשמל היה באותה תקופה התחום הלוהט ביותר של המחקר המדעי, ומאמרו של גלוואני עורר התרגשות עזה בקרב המדענים. אם גלוואני צודק בהסבריו לגבי התופעה שגילה, הרי שמדובר בסוג חדש לגמרי של חשמל - חשמל ביולוגי או חשמל חיותי שמופק על ידי יצורים חיים, בניגוד לחשמל הסטטי שמופק באמצעות חיכוך. נוסף על כך, הייתה זו הפעם הראשונה שבה מעורבת פעולה אנושית ישירה, מגע של מתכת בעצב חשוף, בתופעה חשמלית אצל בעלי חיים. זו גם הייתה הפעם הראשונה שנחשף קשר ישיר בין חשמל לתנועת שרירים. עד אז היו מי ששיערו שתנועת השרירים היא תוצאה של תנועת נוזלים או של אוויר דחוס בתוך הגוף. בתוך חודשים ספורים שחזרו חוקרים רבים את ניסוייו של גלוואני ואיששו אותם. רופאים החלו מנסים טיפולים חדשניים המבוססים על חשמול נגד שיתוק או שרירים תפוסים. שמו של לואיג'י גלוואני התפרסם בכל רחבי היבשת, אפילו מעבר לגבולות הקהילה המדעית. למשל כשכתבה מרי שלי את ספרה המפורסם 'פרנקנשטיין' ב-1816, מחקריו של גלוואני העניקו לה השראה לגבי האופן שבו אפשר לעורר גופים מתים לחיים, כמו צפרדע על שולחן הניתוחים.</p>
                </div>
            </article>
            
            <article class="paragraph speaker-רן לוי">
                <div class="paragraph-meta">
                    <span class="speaker-name">רן לוי</span>
                    <span class="timestamp">14:55</span>
                </div>
                <div class="content">
                    <p>אחד המדענים הראשונים ששמעו על מחקריו של גלוואני היה אלסנדרו וולטה, אף הוא איטלקי. וולטה נולד ב-1745 למשפחת אצולה שירדה מנכסיה בעקבות מותו של אבי המשפחה. כל יתר אחיו של וולטה הצטרפו לכנסייה, אבל הוא פיתח סקרנות עזה לגבי כל מה שקשור במדע בכלל ובחשמל בפרט ופנה ללימודים אקדמיים. וולטה זכה להצלחה רבה ושמו הלך לפניו בכל אירופה. הוא גילה את גז המתאן, המציא מנורות גז בעלות הצתה חשמלית וכמה מתקנים ומכשירי ניסוי חדשים. וולטה וגלוואני התכתבו באופן קבוע, וגלוואני חשף בפני וולטה את מחקריו עוד בטרם פרסם את מאמרו באופן רשמי. בתחילה וולטה היה ספקן בעניין מחקריו של עמיתו. וולטה הפיזיקאי העריך את גלוואני באופן אישי, אבל הוא חשב שלרופאים, שהרי גלוואני הגיע מעולם האנטומיה והכירורגיה, אין את ההכשרה ואת הידע הבסיסי המספיק כדי לעסוק במחקרים מקיפים בתחום החשמל. אך כששחזר וולטה במו ידיו את הצלחתו של גלוואני, התחלפה הספקנות בהתלהבות חסרת מעצורים. הוא השקיע את כל מרצו בחקר התופעה החדשה וערך ניסויים על עשרות בעלי חיים מסוגים שונים. 'זה מאוד משעשע', כתב וולטה, 'לגרום לצרצר לצרצר בלי ראש'. אם כן קיומו של הקשר בין חשמל לרקמות ביולוגיות כבר לא היה מוטל בספק. אבל מניסוי לניסוי החל וולטה מטיל ספק בהסבר שנתן גלוואני לתופעה. גלוואני כזכור האמין שנוזל חשמלי זורם בעצביו של בעל החיים, או במילים אחרות שמדובר בחשמל ייחודי למערכות ביולוגיות. וולטה חשב שמקור הזרם החשמלי שהקפיץ את שרירי הצפרדע הוא דווקא חיצוני, דהיינו הצפרדע אינה מייצרת את החשמל אלא היא רק מוליכה אותו, באופן שאינו שונה מהותית מהאופן שבו חוט מתכת מוליך זרם חשמלי. מגע הסכין בעצב החשוף הזריק בדרך כלשהי זרם חשמלי דרך העצב ואל השריר, ולא פרק מטען חשמלי שהיה אצור בהם. וולטה היה מדען מכובד ובעל משקל בקרב עמיתיו לא פחות מגלוואני, ועל כן כשפרסם וולטה את דעותיו ב-1792, נחצה עולם המדע האירופי לשני מחנות. מצד אחד היו האנימליסטים תומכי גלוואני שהאמינו שיצורים חיים מייצרים חשמל חיותי פנימי. מולם ניצבו המטליסטים שצידדו בוולטה. הם ראו בחשמל תופעה פיזיקלית טהורה ושהחשמל החיותי הוא רק גלגול או מופע חדש ובלתי מוכר שלה. מדענים משני המחנות התנצחו ביניהם באינספור ויכוחים ודיונים פומביים, כתבו ספרים ופרסמו מאמרים כדי להוכיח את צדקתם. לאף אחד מהם לא הייתה שום דרך להפריך את דעתו של המחנה השני ולהכריע את הסוגיה.</p>
                </div>
            </article>
            
            <article class="paragraph speaker-רן לוי">
                <div class="paragraph-meta">
                    <span class="speaker-name">רן לוי</span>
                    <span class="timestamp">18:01</span>
                </div>
                <div class="content">
                    <p>וולטה החליט להתמקד בקשת העגולה שבה השתמש גלוואני כדי לעורר את שרירי הצפרדע, הקשת שהורכבה משתי מתכות שונות - אבץ וכסף. 'האם ייתכן', שאל וולטה את עצמו, 'שהמתכות הן אלה שיוצרות את החשמל?'. וולטה בחן מתכות שונות והצמיד אותן זו לזו בכל דרך אפשרית כדי לבדוק אם ניתן להפיק מהן זרם חשמלי. כדי למדוד את המתחים והזרמים החלשים שבהם דובר, היה על וולטה לשכלל את כלי המדידה ולהגביר את רגישותם באופן ניכר. בשנת 1794 נשאו מאמציו של וולטה פרי. הוא גילה שאם מניחים בד ספוג במי מלח או חומצה חלשה בין דיסקות דקות עשויות כסף ואבץ, מתקבל זרם חשמלי חלש. במילים אחרות, וולטה הוכיח שהוא מסוגל לייצר חשמל בעזרת שתי מתכות שונות מבלי שצפרדע תהיה מעורבת בעניין. זו לא הייתה הוכחה ניצחת לכך שאין חשמל ביולוגי, אבל הניסוי המוצלח בהחלט החליש מאוד את עוצמת טיעוניהם של תומכי גלוואני. וולטה פרסם את תגליתו בשנת 1797, אבל לגלוואני היו באותה תקופה צרות חמורות יותר על ראשו. שנה קודם לכן ב-1796 כבש נפוליאון בונפרטה את צפון איטליה והקים בה כמה מדינות חסות חדשות. הנהלת אוניברסיטת בולוניה, כעת תחת הכיבוש הצרפתי, דרשה מכל המרצים לחתום על הצהרת נאמנות למדינת החסות הצרפתית. גלוואני הפטריוט סירב לחתום, ואז הוא סולק מהאוניברסיטה ונקלע לקשיים כלכליים חמורים. עמיתיו הפצירו בממשלה לאפשר לגלוואני את מעמדו כראוי למי שחשף תגלית כה חשובה ומהותית. מאמציהם נשאו פרי וב-1798 הסכימה הממשלה להעניק לגלוואני משרת פרופסור באוניברסיטה, אבל זה היה מאוחר מדי. לואיג'י גלוואני הלך לעולמו באותה שנה, עוד בטרם מומשה ההבטחה.</p>
                </div>
            </article>
            
            <article class="paragraph speaker-רן לוי">
                <div class="paragraph-meta">
                    <span class="speaker-name">רן לוי</span>
                    <span class="timestamp">20:18</span>
                </div>
                <div class="content">
                    <p>וולטה לא סבל מאותם קשיים ואפילו להיפך. גם הוא לא אהב במיוחד את הכיבוש הצרפתי, אבל הוא היה פרגמטי מספיק כדי לחתום על מסמך הנאמנות ולהמשיך בעבודתו ללא הפרעה. זאת ועוד, נפוליאון עצמו העריך מאוד את מחקריו של וולטה ואפילו נכח באופן אישי בכמה מהרצאותיו. בתנאים נוחים אלה הצליח וולטה לשכלל את תגליתו ולהפוך אותה לאחת ההמצאות החשובות בתולדות האנושות ושבזכותה אנחנו זוכרים אותו עד היום. מה מתרחש כשמצמידים שתי מתכות כמו אבץ וכסף וביניהן בד ספוג חומצה? כיצד נוצר הזרם החשמלי שבו הבחין וולטה? בתחילה כל אטום באבץ ובכסף מכיל מספר זהה של אלקטרונים ופרוטונים. החומצה ממיסה את האבץ ואטומים של המתכת משתחררים אל הנוזל. מאחוריהם משאירים האטומים העוזבים שני אלקטרונים חופשיים שנותרים כלואים בתוך גוש האבץ העיקרי. במקביל מעברו השני של הבד הספוג, אטומי מימן בתוך החומצה גונבים שני אלקטרונים מאטומי הכסף. אטומי המימן והאלקטרונים הגנובים עוזבים את החומצה כגז ובגוש הכסף נוצר מחסור באלקטרונים. האלקטרונים העודפים באבץ מבקשים לעבור אל הכסף ובכך לאזן את חוסר השוויון, אבל החומצה אינה מאפשרת להם לעשות כן. לכן כל עוד אין מגע ישיר בין האבץ והכסף המצב הזה נשמר כמו שהוא. אבל אם נחבר חוט מוליך בין שתי המתכות, האלקטרונים ימהרו לעזוב את האבץ ולנוע לעבר הכסף. או במילים אחרות, ייווצר זרם חשמלי. את הזרם הזה אפשר לנצל כמקור אנרגיה, למשל להאיר נורה, לחמם סלילי להט בתנור או לכווץ את שריריה של צפרדע. לתהליך הכימי שגילה וולטה שתי תכונות שהופכות אותו לשימושי במידה יוצאת מן הכלל. ראשית, הפרש המתחים שנוצר בין שתי המתכות הוא הפרש מצטבר. אם עורמים יחידות חוזרות של אותו סידור זו על גבי זו, דהיינו אבץ-בד-כסף, אבץ-בד-כסף וכן הלאה, ניתן ליצור זרם חשמלי חזק יותר. וולטה הצמיד 40 ואף 50 דיסקות זו לזו בערימה אנכית גדולה, כמעין רב-קומות, והתוצאה הייתה זרם חשמלי חזק מספיק כדי להעניק למי שנגע בחוט המוליך שוק חשמלי משמעותי, כמו זה של צלופח למשל. סידור זה של דיסקות נתן להמצאתו של וולטה את שמה: 'ערימה וולטאית' (Voltaic pile). שנית, הזרם שהפיקה הערימה הוולטאית היה זרם מתמשך ורציף לאורך זמן. זה היה שיפור משמעותי על פני הניצוץ המהיר והרגעיו שהפיקה צנצנת ליידן. הדבר דומה במקצת להבדל שבין פיצוץ חומר נפץ ומדורת גחלים. שניהם מפיקים חום, אבל קל יותר לעשות מנגל על מדורה. באותו אופן הזרם המבוקר והרציף שהפיקה הערימה הוולטאית היה נוח יותר לעבודה שימושית. במילים אחרות, וולטה המציא את הסוללה. אמנם הערימה הוולטאית לא הייתה מושלמת, החומצה דלפה לפעמים מהרווח שבין הדיסקות ואף פלטה גז מימן דליק, אבל על אף חסרונות אלה הצליחה לחולל מהפכה אדירה בתחומי מדע והנדסה רבים. וולטה פרסם את המצאתו בשנת 1800 ובתוך שנים ספורות בלבד הצליחו כימאים כגון האנגלי המפרי דייוי לערום מאות ואף אלפי דיסקות זו על זו כדי להפיק זרמי חשמל חזקים במיוחד. בעזרת זרמים אלה הצליחו לפרק מים למימן וחמצן ולחשוף את דבר קיומם של יסודות רבים שלא היו מוכרים עד אז כמו מגנזיום, סידן ובורון. הסוללה איפשרה בפעם הראשונה לתכנן מכונות שיהיו מונעות בחשמל באופן רציף ולחקור תופעות חשמליות בצורה מדויקת ומבוקרת יותר מאי פעם.</p>
                </div>
            </article>
            
            <article class="paragraph speaker-רן לוי">
                <div class="paragraph-meta">
                    <span class="speaker-name">רן לוי</span>
                    <span class="timestamp">24:28</span>
                </div>
                <div class="content">
                    <p>המצאת הסוללה זיכתה את אלסנדרו וולטה בפרסים ואותות כבוד רבים והפכה אותו לאחד המדענים המפורסמים של דורו. על אף שהצלחתו של וולטה דחקה את תאוריית החשמל החיותי של גלוואני וסייעה להפריך אותה, ועל אף שגלוואני עצמו כבר לא היה יותר בין החיים, וולטה לא ניצל את ההזדמנות כדי להתנקם ביריבו המנוח. ההפך הוא הנכון. גם כשהיה גלוואני בחיים, הוויכוח בין שני המדענים האיטלקים אף פעם לא הידרדר לפסים אישיים ושניהם הקפידו לשמור זה על כבודו של זה. למעשה וולטה הוא זה שטבע את המונח 'גלווניזם' כשמה של תופעת התכווצות שריר בעקבות ערעור חשמלי, כמחוות כבוד ליריבו המושבע. וולטה הלך לעולמו בשנת 1827 ושמו מונצח כיום ביחידה המציינת את עוצמת המתח החשמלי - וולט. אם כן, מה שהחל כוויכוח אקדמי לוהט בניסיון להסביר תנועה קופצנית ברגלה של צפרדע, סייע בסופו של דבר לפתוח עידן חדש של קידמה טכנולוגית שאת תוצרתיו אנחנו רואים סביבנו כיום. אז בפעם הבאה שאתם קונים ספר מתנה לתינוק חדש, תוודאו שפרט לאריה, לפיל ולזברה, יש בו גם תמונה של צפרדע קטנה וירוקה. אחרי הכל גם היא הייתה שם, אבל אף אחד לא נתן לה קרדיט. זה המינימום שאנחנו יכולים לעשות בשבילה.</p>
                </div>
            </article>
            
            <article class="paragraph speaker-רן לוי">
                <div class="paragraph-meta">
                    <span class="speaker-name">רן לוי</span>
                    <span class="timestamp">26:13</span>
                </div>
                <div class="content">
                    <p>זהו עד כאן לפרק הזה בשידור חוזר. אם אתם רוצים ללמוד עוד קצת על סוללות, הפעם בזווית מודרנית יותר, אתם מוזמנים להאזין לפרק 374 על ההיסטוריה של המכונית החשמלית, שבו סיפרתי את סיפור פיתוחן של סוללות הליתיום-יון החדשות, שהיו שדרוג משמעותי לטכנולוגיית המצברים הישנה שהייתה מבוססת על סוללות עופרת-חומצה, ובזכותה יש לנו היום טלפונים עם חיי סוללה ארוכים, אופניים חשמליות ועוד מכשירים רבים. בסוף הפרק הזה, אחרי הקרדיטים, תוכלו להאזין לפינת שחר ההיסטוריה, והפעם על מרד הבוקסרים בסין בסוף המאה ה-19, ומדוע התאחדו שמונה מעצמות זרות להילחם במורדים הסינים. מגיש את הפינה - שחר לוי, דור ההמשך. מה חדש ברשת עושים היסטוריה? ב-'מתחת לכל ביקורת', פודקאסט קומי על ביקורות הזויות ומבקרים הזויים אף יותר, אור בוטבול ועומרי הכהן בודקים מה חושבים הלקוחות על סופר-פארם. האם יש נוטריליון ללא גלוטן? מה עושים למי שמנסה לגנוב טסטרים? ועל איזה בושם מרינה המליצה לסרגיי. ב-'עושים פסיכולוגיה', מה אומרת עלינו הזהות הדיגיטלית שלנו? מהרגע שבו החלטנו ליצור פרופיל חדש ברשתות החברתיות, אנחנו יוצרים גם זהות נוספת, זהות דיגיטלית. לפעמים נדמה שהזהות הזו שונה לגמרי ממי שאנחנו, ולפעמים הזהות הזו היא בדיוק מי שאנחנו רוצים להיות, אבל עד כמה היא נאמנה לזהות שלנו בחיים האמיתיים? דוקטור מעיין בוימן-משיטה משוחחת עם ליעד ראובן, שחוקר משתנים פסיכולוגיים על ההתנהגות ברשתות החברתיות. ב-'עושים תנך', נוסח המסורה. יותם שטיינמן מארח את שחר ענבר. אנחנו מניחים שהתנך כפי שהוא היום הוא העתק זהה של התנך המקורי הקדום, ושנוסח שלו נשמר בצורה מדויקת מהזמן שבו חובר לראשונה ועד ימינו. אבל ישנם הבדלים רבים בין התנך שלנו לבין טקסטים עבריים מזמנים קדומים. איך ומתי נעשו השינויים האלה? מה זה נוסח המסורה ולמה הוא נקרא כך? וגם סיפורו הבלשי הסבוך של כתב היד המקראי החשוב ביותר בהיסטוריה - כתר ארם צובא. ב-'עושים חשבון', תוצר במשק - המודל הקיינסיאני. פרופסור עומר מואב ושיר הדס נקר על המודל שפיתח ג'ון מיינרד קיינס, אחד מגדולי הכלכלנים של המאה ה-20, שמציע הסבר פשוט למצבי מיתון ולקביעת היקף התוצר כאשר המשק לא מתכנס לשיווי משקל של תעסוקה מלאה. ולבסוף ב-'נקודה IL', הפודקאסט של איגוד האינטרנט הישראלי, 'הבוט שעקץ אותי' - הגנת סייבר בעידן ה-AI. התחזות בעזרת מדיה סינתטית, גניבת מידע ביומטרי כגון תווי פנים וקול, וטכנולוגיות חדשות נוספות שהופיעו בשנים האחרונות מעלות את הצורך להשתמש בכלים וטכנולוגיות שמיועדות להגנה מפניהם. מאי ברוקס קמפלר, יועצת ומומחית להגנת סייבר ומייסדת קהילת בטוחים אונליין, תסביר לנו מה אנחנו הצרכנים יכולים לעשות בעניין.</p>
                </div>
            </article>
            
            <article class="paragraph speaker-רן לוי">
                <div class="paragraph-meta">
                    <span class="speaker-name">רן לוי</span>
                    <span class="timestamp">29:30</span>
                </div>
                <div class="content">
                    <p>כל הפודקאסטים שלנו זמינים באתר הבית של הרשת: osimhistoria.com, באפליקציות האנדרואיד שלנו ובכל אפליקציות הפודקאסטים באשר הן. כתמיד, אם אתם אוהבים את התוכנית ומעוניינים לתמוך בה, עזרו לנו להביא מפרסמים ונותני חסות לרשת. ספרו לאנשים הרלוונטיים בארגון שלכם על הפרסום בפודקאסטים. אתם מוזמנים גם לבקר באתר הבית האישי שלי ranlevi.co.il ולהציץ בספריי שזמינים בחנות שבאתר. 'פרפטום מובילה' על מכונות של תנועה מתמדת, 'האוניברסיטה הקטנה של המדעים' - כל מה שצריך לדעת כדי להרגיש חכמים, ו-'קרב מוחות' - ההיסטוריה הזדונית של וירוסי המחשב. כל הספרים מגיעים עם הקדשה אישית לכם או למי שתבחרו להעניק לו. עושים היסטוריה הם שלי גואטה והילה שמש בעריכה ובהפקה, שלי נוי מנהלת ההפקה, עמית חזזי במכירות, אביב שם טוב סמנכ"ל המכירות ומנהל סיפור משפחתי, דני תימור הוא המנהל העסקי, ואני רן לוי, כותב ומגיש. אנחנו נשתמע בפרק הבא. להתראות. בבית הזה אנחנו מצייתים לחוקי התרמודינמיקה!</p>
                </div>
            </article>
            
            <article class="paragraph speaker-שחר לוי">
                <div class="paragraph-meta">
                    <span class="speaker-name">שחר לוי</span>
                    <span class="timestamp">30:45</span>
                </div>
                <div class="content">
                    <p>היי, אני שחר לוי, ואתם מאזינים לפינה שלי 'שחר ההיסטוריה'. והיום נדבר על מרד הבוקסרים, או באנגלית The Boxer Rebellion. מדוע החליטו שמונה האומות הכי חזקות בעולם באותה תקופה, אומות ששנאו אחת את השנייה, לאחד כוחות ולהילחם יחד במרד הבוקסרים? אבל ראשית, מה היה מרד הבוקסרים? מרד הבוקסרים היה מרד אנטי-קולוניאלי ואנטי-נוצרי שפרץ בסין בין השנים 1899 ו-1901. המניע למרד היה חולשתה של שושלת צ'ינג, שבא לידי ביטוי בכניעה לכוחות קולוניאליים זרים ומתן הטבות כלכליות וחברתיות מפליגות למדינות זרות. למשל, נמלי סחר בסין נשלטו על ידי המעצמות שקבעו את הרגולציה ויצרו מונופולי סחר שניצלו את הסינים ורוששו אותם. דוגמה נוספת היא החלוקה של סין לאזורי השפעה של המעצמות האירופיות שהעניקה להן מנופי כוח על הפוליטיקה האזורית והזדמנויות כלכליות. הסינים הזועמים החלו לקחת את העניינים לידיים שלהם. הם התחמשו והחלו לנקום באזרחים זרים ובסינים נוצרים שאותם ראו כבוגדים וכמשתפי פעולה עם המדינות הזרות. המורדים כונו גם 'מתאגרפים' מכיוון שרבים מחבריהם תרגלו אמנויות לחימה סיניות שכונו בזמנו 'אגרוף סיני'. המורדים הקימו צבא עצמאי והטילו מצור על הרובע הבינלאומי בבייג'ינג. בתגובה הקימו שמונה האומות החזקות בעולם - גרמניה, צרפת, בריטניה, רוסיה, איטליה, אוסטרו-הונגריה, ארצות הברית ויפן - קואליציה בינלאומית כדי להילחם במרד. כ-170,000 חיילי קואליציה שרובם היו רוסים נלחמו בכ-300,000 מורדים וחיילים סינים והביסו אותם. בערך כ-60,000 מורדים וחיילים סינים, עשרות אלפי אזרחים ואלפי חיילי קואליציה נהרגו בקרבות ועוד עשרות או אפילו מאות אלפים של פצועים. באופן טבעי עולה השאלה: מה גרם לכל כך הרבה מדינות לשים את המחלוקות שלהן בצד ולהתערב במרד? הסיבה הראשונה הייתה כפי שניתן לצפות החשש מפני פגיעה באזרחים שלהן ורצונן של המעצמות להתערב כדי להגן עליהם. הסיבה השנייה הייתה יוקרה. הפגיעה באזרחים שלהן בסין הייתה גם פגיעה במעמדה הבינלאומי של כל מדינה. ובנוסף לאיטליה, אוסטרו-הונגריה ויפן לא היו קולוניות בדרום מזרח אסיה והן רצו לבסס את מעמדן כמעצמות. והסיבה השלישית היא כסף. גרמניה, בריטניה, רוסיה וצרפת רצו לשמר את השפעתן ואת המונופולים הכלכליים שלהן בסין. ארצות הברית רצתה לפתוח את השוק הסיני לייבוא של מוצרים אמריקאים כמו שעשתה ליפן לפניה. כאמור המלחמה נגמרה בתבוסה של סין שנאלצה לפצות את המעצמות בכסף רב ולהעביר את הטריטוריה של מנצ'וריה לרוסים. כ-10 שנים אחרי סיום מרד הבוקסרים נפלה שושלת צ'ינג ששלטה בסין במשך כ-270 שנה, וסין הוטלה לתוך מלחמת אזרחים קשה ואכזרית שנמשכה עד לניצחון הקומוניסטים על הכוחות הלאומנים אחרי מלחמת העולם השנייה. זאת הייתה הפינה שלי, מקווה שנהניתם. אם אהבתם אותה, אל תשכחו לפרוץ לי לבית ולהשאיר פתק שאומר שאהבתם את הפינה. נתראה בפינה הבאה. ביי.</p>
                </div>
            </article>
            
        </div>
        
    </div>

    <script>
        const audio = document.getElementById('audio-player');
        function seekTo(time) {
            audio.currentTime = time;
            audio.play();
        }
    </script>

        </main>

        <footer>
            <p>&copy;  כל הזכויות שמורות לבעלי הפודקאסט. שירות זה מתמלל לכבדי שמיעה ואינו בעל הזכויות על התוכן.</p>
        </footer>
    </div>
</body>
</html>