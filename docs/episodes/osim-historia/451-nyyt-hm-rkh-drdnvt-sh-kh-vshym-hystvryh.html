<!DOCTYPE html>
<html lang="he" dir="rtl">
<head>
    <meta charset="UTF-8">
    <meta name="viewport" content="width=device-width, initial-scale=1.0">
    <title>451: אניית המערכה "דרדנוט" (ש.ח.) [עושים היסטוריה] - פודטקסט</title>
    <link rel="stylesheet" href="../../styles.css">
    <script defer src="../../search.js"></script>
</head>
<body>
    <div class="container">
        <header class="site-header">
            <div class="logo">
                <a href="../../index.html">פודטקסט</a>
            </div>
            
            <div class="search-box">
                <input type="text" id="search-input" placeholder="חיפוש...">
                <div id="search-results" class="search-results hidden"></div>
            </div>

            <nav class="main-nav">
                <a href="../../index.html" class="nav-link">פרקים אחרונים</a>
                <a href="../../podcasts.html" class="nav-link">כל הפודקאסטים</a>
                <a href="../../rss.xml" class="rss-link" title="RSS">
                    <svg xmlns="http://www.w3.org/2000/svg" width="18" height="18" viewBox="0 0 24 24" fill="none" stroke="currentColor" stroke-width="2" stroke-linecap="round" stroke-linejoin="round"><path d="M4 11a9 9 0 0 1 9 9"></path><path d="M4 4a16 16 0 0 1 16 16"></path><circle cx="5" cy="19" r="1"></circle></svg>
                </a>
            </nav>
        </header>

        <main>
            
    <div class="episode-header">
        <h1>451: אניית המערכה "דרדנוט" (ש.ח.) [עושים היסטוריה]</h1>
        <div class="meta-row">
            <span class="meta-date">פורסם ב: 1 בספטמבר 2025</span>
            <a href="../../podcasts/osim-historia.html" class="meta-feed">עושים היסטוריה</a>
        </div>
    </div>

    <div class="player-container">
        <audio id="audio-player" controls>
            <source src="" type="audio/mpeg">
            Your browser does not support the audio element.
        </audio>
    </div>

    <div class="transcript-container" id="transcript">
        
            
        
            
        
            
        
            
        
            <article class="paragraph speaker-Ran Levi">
                <div class="paragraph-meta">
                    <span class="speaker-name">Ran Levi</span>
                    <span class="timestamp">00:00</span>
                </div>
                <div class="content">
                    <p>אתם אוהבים חידות? לא כאלה של מה ההבדל בין חלב, אלא חידות שגורמות לכם לבהות בתקרה ולמלמל מין רגע אבל אם הוא עשה ככה... תקשיבו לזה. יש עשרה חדרים, בכל אחד מהם ישן שובב. באמצע הלילה כל אחד מהשובבים בתורו מתעורר ובודק את הדלת של החדר שלו. אם הדלת שלו בסדר, היא שם, היא דלת, אז הוא הולך לדלת של אחד החדרים האחרים, לא החדר שלו, מפרק אותה וסוחב אותה למחסן. ואז חוזר לישון. אם הוא מתעורר ומגלה שאין לו דלת בחדר כי מישהו לקח אותה, אז הוא הולך למחסן, לוקח דלת, מתקין אותה בחדר שלו וחוזר לישון. ככה זה נמשך עד שכל אחד מעשרת השובבים התעורר ועשה את מה שעשה. אנחנו לא יודעים באיזה סדר הם התעוררו, אנחנו לא יודעים איזה דלת כל אחד מהם פירק. השאלה היא: בסוף הלילה הזה, מה המספר המקסימלי של דלתות שיכולות להיות במחסן? אם בשלב הזה אתם עצרתם רגע, או עשיתם פאוז, או העברתם אחורה כדי לשמוע את זה שוב, או התחלתם לספור על האצבעות או לצייר משהו על נייר או לעצום עיניים ולהתרכז ממש - יופי! כי הפרסומת הזאת נועדה לכם. כי חידות כאלה שהן חצי משחק וחצי כאב ראש זה בדיוק סוג החשיבה של אנשים שנהנים לאתגר את המוח שלהם עם שאלות קשות. ואם זה אתם, אז כדאי שתדעו את הדבר הבא. במהלך חודש פברואר מתקיים השלב הראשון של המיונים לנבחרות ישראל במדעים. יש דבר כזה. למדינת ישראל יש נבחרות בוגרות שהן מתחרות באולימפיאדות הבינלאומיות בכימיה, בפיזיקה, במתמטיקה, בביולוגיה, במדעי המחשב, בסייבר ובבינה מלאכותית. אליהן יכולים להתמיין תלמידות ותלמידים מכיתות ט' עד יא'. וישנה גם הנבחרת הצעירה שהיא עתודה לנבחרות הבוגרות, אליה מצטרפים כבר בכיתה ז'. אז מה עושים כשפרסומת כזאת נגמרת? פשוט נכנסים לרשת, מחפשים נבחרות ישראל במדעים, בודקים מתי זה קורה ואולי מייצגים את ישראל באולימפיאדות הבינלאומיות במדעים. ואפילו לא צריך לדעת לעשות סקיפ בשביל זה. נבחרות ישראל במדעים הן מיזם משותף של משרד החינוך ומרכז מדעני העתיד של קרן מיימונידיס.</p>
                </div>
            </article>
            
            <article class="paragraph speaker-Ran Levi">
                <div class="paragraph-meta">
                    <span class="speaker-name">Ran Levi</span>
                    <span class="timestamp">02:32</span>
                </div>
                <div class="content">
                    <p>שלום וברוכים הבאים לעושים היסטוריה. פרק 451: אוניית המערכה דרדנוט, שידור חוזר. שלום. לפני שנמשיך אל סיפורה של ה-HMS Dreadnought, אחת מאוניות המערכה החשובות והמהפכניות בתולדות הלוחמה הימית, שני עדכונים קצרים ברשותכם. הראשון: מי שעוקב אחריי ברשתות החברתיות בטח שם לב שבחודשים האחרונים התחלתי להרחיב את תחום ההרצאות שלי. זה חלק מהשינוי בחיים שלי אחרי המכירה של עושים היסטוריה, הרבה דברים משתנים וגם זה. עד עכשיו הייתי עושה בעיקר הרצאות לארגונים וחברות, ואני ממשיך לעשות הרצאות כאלה כמובן, ולאחרונה התחלתי לעשות גם הרצאות לקהל הרחב. אז אם בא לכם לראות אותי על הבמה בלייב, אתם מוזמנים להיכנס לאתר שלי ranlevi.co.il ושם תוכלו למצוא את כל ההרצאות המתוכננות ולראות מתי אני מגיע לאזור שלכם. עד עכשיו הופעתי בחיפה, קריית חיים, תל אביב, מודיעין, כפר סבא ובאר שבע, בטח שכחתי עוד מקומות, ואני מתכנן להגיע לעוד המון מקומות חדשים בזמן הקרוב. העדכון השני: פתחתי קהילת וואטסאפ חדשה שבה אני מעדכן לגבי כל מה שאני עושה בגדול. פרקים של עושים היסטוריה שעולים לאוויר, סרטונים חדשים שאני מעלה לטיקטוק או לרשתות החברתיות, הרצאות קרובות עם קופוני הנחה מיוחדים לחברי הקהילה וכדומה. אז קישור להצטרפות לקהילת הוואטסאפ תמצאו גם כן באתר ranlevi.co.il. זהו, וחזרה אל הפרק. האזנה נעימה.</p>
                </div>
            </article>
            
            <article class="paragraph speaker-Ran Levi">
                <div class="paragraph-meta">
                    <span class="speaker-name">Ran Levi</span>
                    <span class="timestamp">04:30</span>
                </div>
                <div class="content">
                    <p>הסרט מלחמת הכוכבים נפתח בסצנה מרשימה. אחרי שהטקסט המקדים מסיים להתגלגל על המסך, המצלמה עוברת לצילום רחב של כוכב לכת ושני ירחים. ספינת חלל קטנה נכנסת אל הפריים, מחי לייזר אדומים חולפים סביבה, וכעבור כמה שניות אנחנו זוכים לראות ממה בורחת הספינה הקטנה. חללית עצומה, מפלצת של פלדה ותותחים, אשר לעומתה הספינה הבורחת אינה יותר מאשר זבוב טורדני. לא במקרה בחר הבמאי ג'ורג' לוקאס בחללית העצומה הזו להיות השגרירה במפגש הראשון של הקהל עם אימפריית הרשע. המשחתת האדירה הזו, על העוצמה שהיא משדרת, ממחישה לצופה טוב יותר מאלף שורות בתסריט את מהות הסכסוך שבין המורדים החלשים לאימפריה האימתנית.</p>
                </div>
            </article>
            
            <article class="paragraph speaker-Ran Levi">
                <div class="paragraph-meta">
                    <span class="speaker-name">Ran Levi</span>
                    <span class="timestamp">05:40</span>
                </div>
                <div class="content">
                    <p>ב-1906, בנמל פורטסמות' שבאנגליה, הושקה בדמותה המציאותית של החללית הבדיונית. ברגע שבו פגש גוף המתכת הקמור של הספינה הבריטית את מי הנמל, השתנה עולם הלוחמה הימית לנצח. כל שאר אוניות המערכה בעולם, בכל הציים, הפכו בבת אחת ללא רלוונטיות. היא הייתה כל כך מהפכנית, כל כך חדשנית וכל כך רבת עוצמה, עד שלא ניתן היה להשוות אותה לשום דבר שבא לפניה. שמה של הספינה היה דרדנוט, פחד מכלום בתרגום חופשי, וכל אוניות המערכה שקדמו לה ידועות היום כ-Pre-Dreadnought, דהיינו לפני הדרדנוט. הדרדנוט הייתה לבריטים מה שהמשחתת החללית הייתה לאימפריה של דארת' ויידר. כשראית את הדרדנוט, ראית אימפריה תעשייתית חובקת עולם ואדירת ממדים, מעצמה צבאית וכלכלית שכמותה לא ראתה האנושות מאז ימי רומי.</p>
                </div>
            </article>
            
            <article class="paragraph speaker-Ran Levi">
                <div class="paragraph-meta">
                    <span class="speaker-name">Ran Levi</span>
                    <span class="timestamp">07:11</span>
                </div>
                <div class="content">
                    <p>אנחנו נמצאים כעת במצר צושימה, רצועת הים שמפרידה בין דרום קוריאה ויפן. השנה היא 1905, ובמקום שבו אנחנו נמצאים כעת עמדה לפני מספר רגעים אוניית מערכה רוסית בשם בורודינו. על סיפונה של הבורודינו היו 855 אנשי צוות, כולם פרט לניצול אחד עושים את דרכם כעת אל קרקעית הים. שנה קודם לכן, ב-1904, פרצה מלחמה בין יפן ורוסיה. שתי המעצמות ביקשו להרחיב את אזורי השפעתן בדרום-מזרח אסיה, הציים הרוסיים והיפניים ניהלו ביניהם קרבות ימיים והמגמה נטתה בבירור לטובת היפנים. בתגובה החליט הפיקוד הרוסי לשגר לאזור תגבורת משמעותית ושלח את השייטת שהייתה מוצבת בדרך כלל בים הבלטי - 11 אוניות מערכה. ספינות מלחמה נחלקות לסוגים שונים בהתאם לתכונותיהן ולחשיבות שהן תופסות בצי כולו. אוניית מערכה, Battleship בלעז, היא הספינה הגדולה והחזקה ביותר שעומדת לרשותו של הצי. 11 אוניות המערכה ששלחו הרוסים היו אם כן הכוח החזק ביותר שעמד לרשותם בים, בסיס עוצמתו של הצי הרוסי כולו. הבורודינו הייתה אחת מהספינות האלה. כשהגיעו הספינות הרוסיות ליעדן כעבור מסע מפרך של 18,000 מייל ויותר מחצי שנה אחרי שהקיפו את אפריקה וחצו את האוקיינוס ההודי, הצוותים היו מותשים והאוניות עצמן היו במצב טכני בעייתי. האדמירל הרוסי תכנן להיכנס לנמל בשם פורט ארתור, אבל גילה למגינת לבו שהבסיס הרוסי נכבש על ידי היפנים. האלטרנטיבה היחידה שעמדה לרשותו הייתה להיכנס לנמל ולדיווסטוק, אך כדי להגיע לנמל הצפוני הזה הוא היה חייב לעבור דרך מצר צושימה. היפנים ידעו את זה והכינו לרוסים מארב. ב-27 במאי בשעה 6:30 בבוקר הפתיע הצי היפני את השייטת הרוסית. ספינות הצי האימפריאלי היפני היו מהירות יותר מהספינות הרוסיות, תותחיהן היו מסוגלים לירות לטווח רחוק יותר והפגזים שהמטירו על הרוסים היו הרסניים יותר. המלחים הרוסים היו חסרי ניסיון קרבי וגם המוטיבציה שלהם לא הייתה גבוהה, במיוחד לאחר חצי שנה בים. הצוותים היפנים לעומתם היו מיומנים לעילא ולעילא. היפנים היו ידועים כמי שלקחו את האימונים ברצינות שאינה נופלת מזו של קרב אמיתי. כמה וכמה ספינות יפניות טבעו לאחר שנפגעו מפגזים חיים במהלך אימונים. מטחי הפגזים הראשונים ששיגרו היפנים פגעו בכמה מספינות הפיקוד הרוסיות ושיתקו אותן, כולל רסיס שפגע בראשו של האדמירל הרוסי. גם הבורודינו, ספינת הדגל של השייטת, נפגעה. פגז חדר למחסן התחמושת שלה והפיצוץ קרע אותה לגזרים. בתוך דקות היא התהפכה ושקעה במים. כשיעלה הבוקר יתעורר הפיקוד הרוסי למציאות חדשה לגמרי. 21 ספינות רוסיות הושמדו ו-6 נכנעו. 10,000 חיילים נהרגו או נלקחו בשבי. רוסיה, מי שנחשבה לאחת המעצמות הגדולות בעולם, איבדה שני שליש מהצי שלה והפכה בין לילה ללא רלוונטית, לפחות בכל מה שקשור בשליטה על הים. ההתרחשויות בקרב צושימה לא נפלו על מפקדי הציים כרעם ביום בהיר. ב-20 השנים הקודמות ניכרו סימנים רבים לכך שההתקדמות הטכנולוגית המואצת נושאת שינויים גם באופן שבו מתנהלת הלחימה בים. המפרשים פינו את מקומם למנועי קיטור, ובכל שנה נכנסו לשימוש תותחים בקטרים הולכים וגדלים. אם בתחילת המאה ה-19 היו כל הספינות עשויות מעץ, לקראת סוף המאה כבר לא היה מקום לספינות כל כך חסרות הגנה. כל ספינות העץ היו מצופות בלוחות שריון כבדים או שהוחלפו בספינות שהיו עשויות כולן מפלדה. אבל למרות שלכולם היה ברור שהטכנולוגיה הולכת ותופסת מקום חשוב יותר בלוחמה הימית, תוצאות הקרב בצושימה העלו את מפלס החרדה של אדמירלים מכל הציים. לפתע פתאום הבינו כולם איזה יתרון מעניקה עדיפות טכנולוגית ואנושית בקרב ימי מודרני. התבוסה הרוסית הייתה חד-צדדית במידה כמעט פנטסטית: אלפי הרוגים לעומת מאות הרוגים ספורים בצד היפני. יחס שהיה כמעט חסר תקדים בקרבות ימיים בעבר. הדוב הרוסי הוכה מכה ניצחת בתוך שעות ספורות, או כפי שניסח זאת וינסטון צ'רצ'יל: 'בקרב כזה אפשר להפסיד את כל המלחמה באחר צהריים אחד'. ליפנים כאמור הייתה עליונות טכנולוגית ברורה על פני הרוסים. הספינות היפניות הפליגו במהירות של 16 קשרים לעומת 8 קשרים של הספינות הרוסיות, קצב האש של התותחים היפנים היה כ-2,000 פגזים בשעה, נתון מדהים שלא היה לו אח ורע. קצין רוסי שנלחם בקרב כתב בזכרונותיו: 'מימיי לא חוויתי הפגזה כזו ואפילו לא דמיינתי שהפגזה כזו אפשרית. הפגזים ירדו עלינו ללא הרף בזה אחר זה כמו גשם'.</p>
                </div>
            </article>
            
            <article class="paragraph speaker-Ran Levi">
                <div class="paragraph-meta">
                    <span class="speaker-name">Ran Levi</span>
                    <span class="timestamp">13:05</span>
                </div>
                <div class="content">
                    <p>ג'ון פישר התגייס לצי הבריטי בגיל 13. גיל התגייסות שאולי נשמע לנו צעיר באוזניים מודרניות, אבל הוא לא היה יוצא דופן באותם הימים, במחצית השנייה של המאה ה-19. פישר שירת על מספר ספינות בתפקידים זוטרים, וכשהתבגר התגלה כימאי מוכשר ומיומן. הוא הפך לקצין, קיבל פיקוד על ספינה משלו וברבות הימים התקדם בסדרת הפיקוד של הצי הבריטי עד שב-1904 מונה ל-First Sea Lord, מפקד הצי. הצי שפישר קיבל לידיו היה הצי הטוב והחזק ביותר בעולם. הבריטים שלטו בימים ללא עוררין וניהלו את האימפריה הקולוניאלית רחבת הידיים שלהם בעזרת רשת ענפה של נתיבי סחר ימיים. האזרחים הבריטים היו גאים מאוד בצי האדיר שלהם. אבל מאחורי גופי המתכת המבריקים וקני התותחים המרשימים ניצבה בעיה שהדאיגה מאוד את קציני הצי וחברי הממשלה: העלות הגבוהה של החזקת הצי. שורש הבעיה היה במבנה הקיים של הצי. תפקידו העיקרי היה הגנה על האיים הבריטיים עצמם, לב האימפריה. האיום הגדול ביותר בזירה הזו היו הגרמנים, שבשלהי המאה ה-19 החלו לבנות ספינות קרב גדולות וניסו לבסס את המעמד שלהם כמעצמה. מאידך, לצי גם היה תפקיד חיוני בהגנה על נתיבי המסחר הבינלאומיים. הבריטים החזיקו בקולוניות בכל קצוות תבל והמסחר עימן באמצעות נתיבי הסחר הימי היה מקור עוצמתה של בריטניה. האיום הפוטנציאלי שנשקף כאן היה פשיטות של ספינות אויב, צרפתיות למשל, על בסיסי הצי הבריטי בעת מלחמה וחסימה של תנועת הסוחרות. שני תפקידים אלה היו שונים באופיים ודרשו ספינות מסוגים שונים. הספינות שהגנו על האיים הבריטיים ניחנו בעוצמת אש גדולה, אבל טווח פעולתן היה קצר יחסית. הספינות שהגנו על נתיבי המסחר הרחוקים היו קלות ומהירות יותר וטווח פעולתן ארוך יותר. אופיין השונה של המשימות אילץ את הצי להחזיק מגוון גדול יחסית של ספינות קרב - גדולות וקטנות, מהירות ואיטיות. מגוון של ספינות פירושו מגוון של חלקי חילוף, מפעלי ייצור, מתקני אימונים וכדומה, והוא מייקר מאוד את החזקת הצי. בנוסף, כדי לשמר את העליונות הימית שלהם, הייתה לבריטים מדיניות אסטרטגית ברורה: הם רצו להיות מסוגלים להילחם בים במקביל כנגד כל שתי מעצמות כלשהן. דהיינו, הבריטים רצו להיות מסוגלים להילחם גם בצרפת וגם בגרמניה בו זמנית אם יעלה הצורך. האסטרטגיה הזו אילצה אותם לאמץ יחס של שניים לאחד במספר הספינות. זאת אומרת, הבריטים יחזיקו פי שניים יותר ספינות מלחמה מכל מדינה אחרת בעולם. הכורח להחזיק צי מגוון של ספינות מדגמים שונים יחד עם הרצון לשמר את היחס של שניים לאחד במספר הספינות מול מעצמות אחרות, הכביד מאוד על הבריטים. בארבע השנים שקדמו לכניסת ג'ון פישר לתפקידו גדל תקציב הצי בכ-30 אחוזים. אפילו האימפריה הבריטית הגדולה, המעצמה הכלכלית הגדולה ביותר בעולם באותם הימים, התקשתה לממן צי כל כך גדול ופוליטיקאים רבים קראו לקיצוצים גדולים בתקציב הצי. את האתגר הכלכלי שעמד בפני פישר הטיב להגדיר אחד מקודמיו בתפקיד שאמר: 'על מפקדי הצי להפסיק לומר זו תוכנית המלחמה האידיאלית, כיצד אנחנו מסוגלים לממן אותה, ובמקום זאת עליהם לומר הנה התקציב, איך אנחנו יכולים לסחוט ממנו את מה שבאמת נחוץ לנו כדי לנצח בקרב בים'. פישר ידע שלא ניתן לשמר את המצב הנוכחי וכדי להקדים תרופה למכה של קיצוץ כואב בתקציב הצי, החליט להוריד 154 ספינות מיושנות ממצבת הצי. הקיצוץ הזה, שלא היה פופולרי במיוחד בקרב הימאים, הוכיח את עצמו מבחינה תקציבית והן מבחינה צבאית. הצוותים המנוסים ששירתו על הספינות הישנות עברו אימונים מתאימים והפכו להיות הגרעין המקצועי בספינות חדשות יותר. הגידול בתקציב הצי התמתן. אבל פישר ידע שהקיצוץ לא מספיק. כל עוד חייב הצי לתחזק מגוון גדול של ספינות מסוגים שונים ומשונים, עלות ההחזקה שלו תהיה גבוהה. הפתרון המהותי והנכון יותר חייב להיות צמצום המגוון הגדול למספר סוגים בודדים של ספינות קרב שיהיו מסוגלות למלא את שני התפקידים המרכזיים של הצי במקביל: הגנה על האיים הבריטיים והגנה על נתיבי הסחר הבינלאומיים.</p>
                </div>
            </article>
            
            <article class="paragraph speaker-Ran Levi">
                <div class="paragraph-meta">
                    <span class="speaker-name">Ran Levi</span>
                    <span class="timestamp">18:03</span>
                </div>
                <div class="content">
                    <p>ב-1903, שנה לפני שנכנס ג'ון פישר לתפקידו כמפקד הצי, הופיע מאמר מעניין בירחון בשם Jane's Fighting Ships, מגזין שעסק בספינות מלחמה וטכנולוגיה ימית. הכותב היה ארכיטקט ימי איטלקי מפורסם ומוערך בשם ויטוריו קוניברטי. במאמרו שטח קוניברטי את חזונו לגבי תכונותיה של ספינת הקרב המודרנית האידיאלית. לספינה הזו, כתב קוניברטי, צריכים להיות תותחים כבדים וארוכי טווח שיאפשרו לה להכות באויבותיה ממרחק, שריון עבה כדי להגן כנגד פגזים וטורפדו ומהירות גבוהה שתעניק לה את היכולת לבחור את מקום ההיתקלות. חזונו של קוניברטי היה מרחיק לכת. לאף ספינה באותם הימים לא היו מאפיינים שכאלה. אוניית מערכה הייתה יכולה להיות משוריינת היטב למשל, אבל השריון הכבד בהכרח הגביל את מהירותה. גם התקנת תותחים כבדים חייבה גוף גדול ויציב על חשבון מהירות ויכולת תמרון. אבל קוניברטי היה משוכנע לחלוטין שהטכנולוגיה של ראשית המאה ה-20 התפתחה מספיק כדי לאפשר לכלי מלחמה מרשים שכזה להפוך מדמיון למציאות. דמיון לא היה חסר לארכיטקט האיטלקי. כך הוא תיאר את ספינת הקרב העתידנית במאמרו: 'מבלי לבזבז תחמושת, בטוחה בשריונה המפואר, כש-12 קניה מוכנים לפעולה היא תתנפל בנחרצות על אויביה ותמטיר עליו אש נוראית. לאחר שתשמיד את יריבה הראשון היא מיד תמשיך ותתקוף אחר ואז עוד אחד ועוד'. אבל ספינת הקרב הפנטסטית של קוניברטי הייתה כל כך מתקדמת, כל כך מהירה וכל כך רבת עוצמה ביחס לכל מה שהפליג בים באותם הימים, עד שאפילו הממשלה האיטלקית לא הסכימה לתת לו לבנות אחת כזו בפועל. אדמירלים רבים בכל הציים קראו את מאמרו של קוניברטי בעניין רב, אבל הוא עצמו ידע שיש רק מעצמה אחת, אימפריה אחת, שיש לה את המשאבים, את העוצמה התעשייתית ואולי גם את הביטחון העצמי שנדרשים כדי לבנות את כלי המשחית הקולוסאלי שלו. לא במקרה נתן קוניברטי למאמרו את הכותרת 'ספינת הקרב האידיאלית של הצי הבריטי'.</p>
                </div>
            </article>
            
            <article class="paragraph speaker-Ran Levi">
                <div class="paragraph-meta">
                    <span class="speaker-name">Ran Levi</span>
                    <span class="timestamp">20:39</span>
                </div>
                <div class="content">
                    <p>אנחנו לא יודעים בוודאות אם ג'ון פישר אכן קרא את מאמרו של ויטוריו קוניברטי, אבל סביר להניח שלכל הפחות שמע על הרעיונות שהופיעו בו ואולי אפילו חשב על חלקם בעצמו קודם לכן. מה שבטוח הוא שלפישר הייתה תוכנית ברורה: הוא רצה ספינה כזו בצי הבריטי. ספינה שיהיו לה גם את עוצמת האש והשריון העבה שנדרש כדי להילחם באוניות מערכה גרמניות, וגם את המהירות והניידות להתמודד כנגד ספינות צרפתיות מהירות שיאיימו על הקולוניות המרוחקות. ספינה שתוכל להחליף חלק נכבד מהמגוון הגדול והיקר של ספינות ששירתו בהווה בצי הבריטי. תוצאות הקרב בצושימה היו הוכחה להשערותיו של ויטוריו קוניברטי לגבי המערכה המודרנית בים. מהירות ועוצמת אש מעניקות יתרון אדיר בקרב, יותר מאי פעם בהיסטוריה של הלוחמה הימית. הדו של הקרב בצושימה אפשרו לג'ון פישר לקדם את תוכניותיו. הוא הקים ועדה מקצועית שחבריה היו קצינים בעלי ניסיון ימי, מהנדסים ובוני ספינות מנוסים, שבחנה את רעיונותיו של ויטוריו קוניברטי וקבעה את תכונותיה של ספינת קרב עתידנית שכזו. אי אפשר לומר שהוועדה הייתה אובייקטיבית או נטולת פניות, אפילו להיפך. בראש הוועדה עמד ג'ון פישר עצמו והייתה לו אג'נדה ברורה: הוא רצה את אוניית המערכה הגדולה, החזקה והמהירה ביותר שהעולם ידע אי פעם. הוועדה אפילו לא דנה באף הצעה אחרת.</p>
                </div>
            </article>
            
            <article class="paragraph speaker-Ran Levi">
                <div class="paragraph-meta">
                    <span class="speaker-name">Ran Levi</span>
                    <span class="timestamp">21:29</span>
                </div>
                <div class="content">
                    <p>הנקודה הראשונה שעליה דנה הוועדה הייתה חימושה של הספינה המתוכננת, ובפרט הצעתו של פישר לפיה הספינה צריכה לשאת אך ורק תותחים כבדים וארוכי טווח. עד אז החימוש המקובל לאוניית מערכה היה תותחים בקטרים מעורבים - מ-6 אינץ' (152 מ"מ) לטווח קצר ועד 12 אינץ' (305 מ"מ) לטווח ארוך. החימוש הזה התאים לתורת הלחימה הימית המקובלת, לפיה קרב ימי מתחיל בחילופי אש מטווח רחוק באמצעות תותחי ה-12 אינץ' הכבדים, אך כיוון שהתותחים הללו אינם מדויקים וקשה מאוד לפגוע בספינה אחרת מטווח רחוק, שני הצדדים ישאפו לסגור את המרחק שביניהם ואז להמשיך את הלחימה באמצעות התותחים הקטנים יותר שיתרונם היה קצב האש הגבוה שלהם. אך בסוף המאה ה-19 החלה מופיעה מגמה חדשה באופן שבו התנהלו הקרבות הימיים. אם בתחילת המאה ה-19 המרחק שבו פתחו שני הצדדים באש זה על זה היה מייל עד שני מייל בממוצע (2 עד 4 ק"מ), הרי שעם השנים הלך המרחק הזה וגדל בהתמדה, ובקרבות מול הרוסים פתחו היפנים בירי תותחים כבר מטווח של 8 מייל (15 ק"מ). דיוק הירי חשוב לציין היה עדיין גרוע מאוד בטווחים שכאלה - רק פגז אחד מתוך מאה פגע במטרתו בדרך כלל. אבל ההתפתחויות הטכנולוגיות המשמעותיות שחלו מאז שלהי המאה ה-19 טמנו בחובן הבטחה לשיפור משמעותי בתחום הזה. ציוד אופטי חדשני עבור כוונות, מחשבים מכניים וחשמליים לטובת חישובי מסלול ושיטות אימון מודרניות הלכו ושיפרו בהתמדה את דיוק הפגיעות של תותחים בקטרים נמוכים. רבים האמינו, וביניהם גם חברי הוועדה של פישר, שתהיה זו רק שאלה של זמן עד שגם דיוק פגיעת התותחים הכבדים וארוכי הטווח ישתפר בהתאם. דיוק גבוה מבטל את הצורך להתקרב לספינת היריב, וספינה בעלת תותחים כבדים בלבד תוכל להטביע את יריבותיה מבלי לסכן את עצמה בהתקרבות שלא לצורך. שיקול נוסף בשאלת בחירת החימוש היה עלייתו לגדולה של הטורפדו. הטורפדו היה כלי נשק בעל פוטנציאל לשנות לחלוטין את מאזן הכוחות בים. מדובר במעין טיל תת-ימי שמרגע שיגורו נע בקו ישר עד שפגע במטרתו. בניגוד לפגזים, הטורפדו היה מצויד במנוע משל עצמו כך שלא היה צורך בתותח כבד וקנה ארוך כדי לירות אותו, וניתן היה לשגר אותו גם מסירות קטנות ומהירות מאוד. במילים אחרות, הטורפדו איפשר לסירות קטנות וזולות להתמודד בהצלחה ולהכות מכות כואבות גם אוניות מערכה גדולות ויקרות. טווח הפעולה של טורפדות היה כשניים עד שלושה קילומטרים, והעובדה הזו הגבירה עוד יותר את רצון חברי הוועדה לאפשר לאוניית המערכה לשמור על מרחק רב יחסית משדה הקרב. השיקול השלישי והאחרון היה לוגיסטי: ככל שיש סוגי תותחים רבים יותר על ספינה, כך צריך סוגי פגזים שונים שיתאימו לכל תותח וימאים מיומנים ורבים שיתמחו בתפעול כל תותח שכזה. אם מבטלים את כל סוגי התותחים השונים ונשארים עם סוג אחד ויחיד של תותחי 12 אינץ', אפשר לצמצם את כוח האדם העודף ונפטרים גם מהכורח לרכוש את כל סוגי הפגזים השונים והמשונים בקטרים שונים. לאור יתרונות אלה בחרה הוועדה לצייד את הספינה החדשה בחמישה צריחים בעלי שני קנים של תותחי 12 אינץ' בכל צריח. שלושה מהצריחים היו ממוקמים לאורך הציר המרכזי של הספינה ושניים בצדדים. פישר התעקש ששניים מהצריחים יהיו בקדמת הספינה, שכן הוא האמין שבקרב מול ספינות בריטיות האויב תמיד ינסה לברוח. אבל לצד היתרונות לחימוש כבד היו חסרונות כמובן. תותחי ה-12 אינץ' היו מפלצות כבדות ומסורבלות באופן יוצא מן הכלל. לשם השוואה, תותח הדוהר של חיל התותחנים בצה"ל, התותח הסטנדרטי של החיל, הוא בקוטר של 155 מילימטרים בלבד, זאת אומרת קטן בחצי מתותחי ה-12 אינץ'. כל תותח ענק שכזה היה צריך צריח גדול שיהיה מסוגל להסתובב לכל הכיוונים, ומערכת מכנית מתוחכמת שתסיע את הפגזים - שכל אחד מהם שוקל כ-400 קילוגרם - ממחסני התחמושת שבבטן האונייה ואל הצריח עצמו. נוסף על כך יש לקחת בחשבון את כוחות הרתע האדירים שנוצרים כשמספר תותחים כאלה יורים יחד בקרב, כוחות שמפעילים לחץ מסיבי על גוף הספינה ומנסים לעוות אותו. כדי להתמודד עם לחצים כאלה גוף הספינה צריך להיות גדול ומכאן גם כבד יחסית. אל משקל הצריחים והפגזים צריך להוסיף את משקל השריון של הספינה. חברי הוועדה הניחו ובצדק שגם ספינות האויב יירו פגזים כבדים וארוכי טווח, ולפגז כבד יש כוח חדירה גדול יותר מאשר פגז קל. כדי להתמודד מול איום הפגזים הכבדים ואיום הטורפדו יש לעבות את דופן הספינה באזורים פגיעים במיוחד, למשל האזור שבגובה פני הים שבו חור שיוצר פגז עשוי להטביע אותה. וכשאני אומר לעבות, אני מתכוון לעבות: עובי הדופן של הספינה באזור החגורה שבגובה פני הים היה 11 אינץ' או קצת פחות מ-30 סנטימטרים של פלדה. עובי בר השוואה לשריון שמקובל בטנקים מודרניים למשל. שריון רב שווה לפלדה רבה ופלדה רבה פירושה משקל רב. בצד החיובי הוועדה החליטה לבטל באופן סופי ומוחלט את הרעיון של הטבעת ספינות אויב באמצעות ניגוח, ולכן לא היה צורך לעבות באופן יוצא דופן את החרטום - לחימה פה או שם.</p>
                </div>
            </article>
            
            <article class="paragraph speaker-Ran Levi">
                <div class="paragraph-meta">
                    <span class="speaker-name">Ran Levi</span>
                    <span class="timestamp">29:38</span>
                </div>
                <div class="content">
                    <p>השאלה הגדולה הייתה אם כן כיצד ניתן לבנות ספינה שתהיה גדולה וכבדה מספיק כדי לשאת תותחים גדולים ושריון עבה אבל בו בזמן תהיה מסוגלת להפליג מהר מספיק כדי להתמודד מול ספינות קטנות וזריזות יותר בדומה לאלו שהפעילו הצרפתים בזירות הקרב של נתיבי הסחר הבינלאומיים. שיטת ההנעה המקובלת באותם הימים הייתה מנוע קיטור מבוסס בוכנות. אבל למנועים האלה לא היו חזקים ואמינים מספיק כדי לעמוד במשימה. כדי לעמוד בדרישות שהעמיד ג'ון פישר, על חברי הוועדה היה לפנות אל טכנולוגיה חדשנית שמעולם לא נוסתה בספינות בקנה מידה כה גדול. אני רוצה להראות לכם משהו. בואו נבקש מניר העורך שלנו להקפיץ אותנו לאנגליה. או, מעולה ניר, תודה. אנחנו נמצאים כעת במוזיאון Discovery שבניוקאסל. סורי, סורי, בוא נזוז טיפה. אנחנו עומדים כעת בתוך אולם גדול לצד ספינה ייחודית ובעלת מבנה לא שגרתי כלל. אורכה של הספינה כ-30 מטרים, אך רוחבה בסך הכל פחות מ-3 מטרים, כך שהמבנה העקרוני שמתקבל הוא כמין חץ ארוך ודק. גם החרטום שלידו אני עומד כעת הוא חד ודק כמו סכין שחותך את המים. צורת הסירה מעידה על אובססיה לדבר אחד ויחיד: מהירות. שמה של הספינה הוא 'טורביניה' והיא תוכננה ונבנתה על ידי מהנדס וממציא בשם צ'ארלס פארסונס. כאמור, המנועים המקובלים באותה התקופה היו מנועי קיטור מבוססי בוכנות. בתוך המנוע יש צילינדרים מעין חללים בצורת גליל, בתוך הצילינדר ישנה בוכנה שמסוגלת לנוע פנימה והחוצה בתוך חלל הצילינדר. יש לי אנלוגיה מצוינת לסידור הזה, אבל אנחנו אתם יודעים, תוכנית לכל המשפחה. קיטור לוהט שמחומם בתוך דודים גדולים מוזרם בצינורות אל הצילינדרים. הנטייה הטבעית של הקיטור החם היא להתפשט, וכשהוא בתוך הצילינדר לחץ ההתפשטות של האדים דוחף את הבוכנה החוצה. תנועת הבוכנה דוחפת בתורה את הציר שעליו יושב המדחף ומסובבת אותו. אבל מהירות הסיבוב של מנועי הבוכנות הייתה מוגבלת והם גם לא היו יעילים במיוחד. זאת אומרת מכל קילוגרם של פחם שנשרף כדי לחמם את המים שבדודים, רק חלק קטן יחסית של האנרגיה הופנה בסופו של דבר לסיבוב המדחף. פארסונס הגה סוג חדש ושונה לחלוטין של מנוע בשם מנוע טורבינה. בדומה למנוע בוכנות גם מנוע הטורבינה היה מבוסס על קיטור, אבל עשה באדים הלוהטים שימוש אחר בתכלית. הטורבינה הייתה מורכבת מציר שעליו יושבים אלפי כנפונים קטנים. אדי הקיטור שהגיעו אל המנוע מהדודים לא התרחבו במקום באופן סטטי כמו במנוע בוכנה, אלא זרמו במהירות אדירה על הכנפונים וגרמו להם להסתובב. הכנפונים דחפו את ציר הטורבינה שהסתובב במהירות אדירה וסובב את ציר המדחף. המנועים הראשונים שפיתח פארסונס היו יבשתיים עבור גנרטורים לייצור חשמל למשל, אבל חיש מהר הוא הבין שיש להם פוטנציאל גדול מאוד דווקא בעולם התחבורה הימית. מנועי טורבינה היו קטנים וקלים יותר ממנועי בוכנה וגם יעילים מהם, ולכן ספינה שמצוידת במנוע טורבינה תוכל להיות קטנה יותר ולהפליג רחוק יותר מספינה בעלת מנוע בוכנה. פארסונס הקים בית מלאכה שם עמל על פיתוח הגרסה הימית של מנוע הטורבינה שלו. לפארסון לא היה ניסיון בימאות או בתכנון ספינות, אך לאחר כארבע שנות עבודה הפיק תחת ידיו את הסירה הזו, הטורביניה, שבה היה מותקן מנוע הטורבינה החדשני. העבודה על המנוע לא הייתה פשוטה. ציר המדחף שהיה מחובר לציר הטורבינה הסתובב מהר כל כך עד שהמים סביב המדחף החלו לרתוח, תופעה שמכונה קוויטציה, ובועות הקיטור מנעו מהמדחף לדחוף את הסירה קדימה ביעילות. אני נמצא כעת בירכתי הטורביניה, שם אפשר לראות או במקרה שלכם לראות בעיני רוחכם את הפתרון שמצא פארסונס: הוא צייד את הסירה בשלושה צירים נפרדים במקום אחד ועל כל ציר הוא התקין שלושה מדחפים במקום אחד. התוצאה הייתה סירת מרוץ שבניסויים הגיעה למהירות של 34 קשרים (60 קמ"ש), מה שהפך אותה ללא שום צל של ספק לסירה המהירה ביותר בעולם מכל סוג שהוא. נציגי הצי עקבו אחר התקדמות העבודה בבית המלאכה בעניין, אבל פארסונס ידע שאם הוא רוצה לשכנע את הצי להתקין את מנועי הטורבינה החדשים שלו בספינות מלחמה, הוא צריך להוכיח את עליונותו של המנוע החדש על פני קודמיו. כדי להדגים, לא להשוויץ, בהמצאה החדשה שלו, בחר צ'ארלס פארסונס באירוע נוצץ במיוחד: חגיגות 60 השנה למלכותה של המלכה ויקטוריה, ה-Diamond Jubilee. ביוני 1886 ערך הצי הבריטי משט הצדעה חגיגי בהשתתפות מיטב הספינות לעיני נסיך הכתר וכל מפקדי חיל הים. תוך כדי משט ההצדעה בעוד הספינות הגדולות חולפות אל מול במת המכובדים, פרצה לפתע הטורביניה הקטנה דוהרת אל תוך הנמל ומזגזגת בין ספינות המלחמה. בעקבותיה דלקה סירת משמר של חיל הים שביקשה לסלק את האורחת המביכה והבלתי קרואה, אבל הטורביניה על תשעת מדחפיה והמנוע הייחודי שלה הייתה מהירה כל כך עד לסירת חיל הים לא היה שום סיכוי לתפוס אותה ולמעשה היא כמעט טבעה כתוצאה מגלי הירכתיים של הטורביניה. קיימות טענות סותרות לגבי התרגיל המבריק של פארסונס. יש מי שטוענים שבאמת זו הייתה הפתעה בלתי מתוכננת, ואחרים אומרים שפארסונס כנראה תיאם את כל הסיפור מראש עם קציני הצבא ושהמרדף כולו היה הצגה. לאור קשריו של פארסונס עם הצי אני נוטה להאמין לטענה השנייה. אך כך או כך, להדגמה במשט ההצדעה הייתה השפעה אדירה על דעת הקהל. מנוע הטורבינה הותקן בכמה ספינות סוחר ולאחר מכן גם במספר כלי שיט של הצי והוכיח את עצמו. ב-1904 כשניגשה הוועדה של ג'ון פישר לבחור את המנוע לאוניית המערכה העתידית, חבריה התלבטו בין מנוע הבוכנה הוותיק והמוכר ומנוע הטורבינה המרשים אבל לא מוכר. בסופו של דבר, למרות שעד אז לא הותקן מנוע הטורבינה בכלי שיט בסדר גודל של אוניית מערכה, החליטה הוועדה להמר על המנוע של פארסונס.</p>
                </div>
            </article>
            
            <article class="paragraph speaker-Ran Levi">
                <div class="paragraph-meta">
                    <span class="speaker-name">Ran Levi</span>
                    <span class="timestamp">36:00</span>
                </div>
                <div class="content">
                    <p>ב-1905 הגישה הוועדה את מסקנותיה לצי ולממשלה, ועל אף שהיה ברור שמדובר בוועדה מטעמו של ג'ון פישר, העובדה שמדובר היה בוועדה מקצועית שחבריה מומחים מנוסים נתנה תוקף מקצועי חזק להמלצותיה ופישר קיבל אור ירוק ותקציב לבניית הספינה. הקורות הראשונות הונחו באוקטובר 1905, וכשנה וקצת לאחר מכן שבר המלך אדוארד השביעי את בקבוק היין המסורתי על חרטומה של הדרדנוט כשהושקה למים. כדי להבין מה חלף במוחם של הצופים בטקס ההשקה של הדרדנוט ושל שאר העולם כשקרא את הדיווחים בעיתונים, צריך לקחת צעד אחורה ולהביט בתמונה גדולה יותר. כשמנסים להעריך את עוצמתה של מדינה כלשהי יש מגוון דרכים לעשות כן, בין אם במספרים אודות התוצר הלאומי הגולמי או חישובים סטטיסטיים אחרים. אבל במציאות אנחנו נוטים להסתמך על סממנים מופגנים וברורים יותר לעין. כשברית המועצות משגרת לוויין או אסטרונאוט ראשון לחלל, זו עוצמה. כשנושאת מטוסים אמריקנית עוגנת באמצע מפרץ חיפה בגודל של כל הצי הישראלי ועוד כמה כאלה, זו עוצמה. לא בכדי שואפות איראן וצפון קוריאה להשיג נשק גרעיני - פצצת האטום היא כלי נשק שמקרין עוצמה גם אם לא משתמשים בו. ספינת המלחמה הייתה פצצת האטום במירכאות של המאה ה-19, כלי הנשק שגילם יותר טוב מכל סטטיסטיקה כלכלית את דמותה של המדינה ועוצמתה. ספינות המלחמה היו פסגת הטכנולוגיה - שילוב של מכניקה, מטרולוגיה, חשמל, כימיה ואינספור דיסציפלינות אחרות. לא פלא אם כן שכוכה של מדינה נמדד על פי הצי שלה. הבריטים היו גאים בצי האדיר שלהם שהטיל מורא על אויביהם יותר מכל זרוע אחרת של הצבא. הדרדנוט שקלה 18,000 טון, גדולה יותר מכל ספינת מלחמה אחרת עד אז. לשם השוואה, ספינת סער 5, ספינת הדגל של חיל הים הישראלי, שוקלת כ-1,000 טון בלבד. על סיפונה נשאה הדרדנוט לא שניים, לא ארבעה, לא שישה, עשרה תותחים של 12 אינץ', יותר מכל ספינה אחרת בעולם עד אז. כל תותח שכזה היה מסוגל להעיף פגז במשקל של 400 ק"ג, משקל של מכונית קטנה, למרחק של 22 ק"מ או 12 מייל בכל דקה. מכונה אדירה זו חתכה את הגלים במהירות של 21 קשרים, כמעט 40 קמ"ש, מהר יותר מכל ספינת מערכה עד אז. אין פלא שברגע שהושקה הפכה הדרדנוט את כל אוניות המערכה האחרות ללא רלוונטיות. בכל הציים עצרו המספנות את עבודתן ומדינות ביטלו חוזים לבניית ספינות מלחמה. מהנדסים חזרו לשולחן השרטוטים. לכולם היה ברור שאף אחת מהספינות שקדמו לדרדנוט אינה מסוגלת להתמודד עימה בקרב ימי. הדרדנוט הייתה מפלצת אדירה של ברזל ופלדה שגימדה את כל מה שעמד מולה. לא פחות מהעוצמה הצבאית של הספינה, נדהם העולם מהמהירות שבה נבנתה: 14 חודשים בלבד, שיא בניית אוניית מערכה שלא נשבר מאז. לשם השוואה, כשהחלו האמריקנים שנה מאוחר יותר לבנות ספינות בסדר הגודל של הדרדנוט - ספינות מדגם South Carolina class - לקח להם שנה רק לנסח את החוזים מול קבלני המשנה. מהעובדה שבריטניה הצליחה לבנות מפלצת שכזו בתוך זמן כה קצר הייתה עדות מוחשית ודרמטית מאוד לעוצמתה התעשייתית של האימפריה.</p>
                </div>
            </article>
            
            <article class="paragraph speaker-Ran Levi">
                <div class="paragraph-meta">
                    <span class="speaker-name">Ran Levi</span>
                    <span class="timestamp">43:14</span>
                </div>
                <div class="content">
                    <p>היו רבים בצי הבריטי שלא היו מאושרים מיוזמתו המהפכנית של ג'ון פישר. עיקר הביקורת עליו הייתה שבנייתה של הדרדנוט תעורר מרוץ חימוש חדש בין שאר המעצמות וכל אחת תמהר לבנות ספינות דרדנוט משלה. למרוץ חימוש שכזה יהיו שתי השלכות שליליות: הראשונה היא שתכריח את הבריטים להשקיע כסף רב בבניית ספינות גדולות נוספות, מה שיבטל את החיסכון שניסה פישר להשיג בתקציב הצי. השנייה היא שהשקת הדרדנוט תביא בסופו של דבר לערעור הדומיננטיות הצבאית של בריטניה בים למרבה האירוניה. כיצד? באותו הזמן נזכור היה לבריטניה יתרון של שניים לעומת אחד במספר הספינות בים כנגד כל מעצמה אחרת. ברגע שייכנסו ספינות דרדנוט לשירות בציים השונים, שאר ספינות הקרב יהפכו ללא רלוונטיות. וכיוון שקשה להאמין שבריטניה תוכל להרשות לעצמה לבנות ספינות כה גדולות ויקרות בכמות גדולה, לא תהיה לה ברירה אלא לוותר על היחס הרצוי של שניים לאחד לכל ספינת אויב. אחד האדמירלים ביקר את החלטתו של פישר כך: 'כל הצי הבריטי הפך בין לילה למיושן וללא רלוונטי בדיוק ברגע שבו היה בשיא יעילותו ושווה בעוצמתו לא רק לשני ציים אלא באופן מעשי לכל שאר הציים בעולם יחד. הצי הרוסי חדל מלהתקיים, הצרפתים נמצאים בשפל, הגרמנים וארצות הברית לא עושים שום דבר יוצא דופן. ודווקא ברגע זה בחרה האדמירליות הבריטית לפתוח במרוץ חימוש בינלאומי שסופו איש לא יכול לחזות'. לג'ון פישר עם זאת לא היו ספקות לגבי החלטתו. הוא האמין שאם בריטניה לא תהיה הראשונה לבנות ספינות דרדנוט, מדינה אחרת תקדים אותה. והוא צדק לחלוטין. מסמכים היסטוריים מראים בבירור שכמעט כל הציים הגדולים בעולם בחנו לעומק תכנונים של ספינות בסדר הגודל ובעוצמה של הדרדנוט. היפנים בפרט היו על סף בניית ספינה ראשונה שכזו. כך או כך ברגע שהושקה הדרדנוט לא הייתה דרך חזרה. אוניית המערכה החדשה חוללה בשדה הקרב הימי מהפכה בסדר הגודל של המהפכה שחולל הטנק בשדה הקרב היבשתי. כל המעצמות מיהרו לתכנן ולבנות אוניות מערכה גדולות, מהירות וגדולות תותחים משלהן. בכל שנה הושקו ספינות גדולות יותר ויותר. ב-1914 למשל הושקה אוניית המערכה Queen Elizabeth שקונתה ה-Super Dreadnought. משקלה היה 27,000 טון, פעם וחצי מזה של הדרדנוט, רוחב השריון שלה כמעט 40 סנטימטר, היא נשאה תותחים בקוטר 15 אינץ' והפליגה במהירות של 25 קשרים לעומת 21 של הדרדנוט. ה-Queen Elizabeth גם הונעה בכוח נפט במקום פחם. עד מלחמת העולם השנייה הושקו ספינות דרדנוט יפניות, גרמניות, איטלקיות, צרפתיות, אמריקניות ובריטיות במשקלים של עד 50,000 טון במקרים מסוימים. מהרגע שהושלמה הדרדנוט ניקרה שאלה אחת במוחותיהם של כל הימאים, הקצינים והאדמירלים: האם היא שווה את זה? האם אוניות המערכה הגדולות והאדירות האלה שכל כך יקר לבנות אותן אכן מסוגלות למחוק ציים שלמים ממרחק של קילומטרים? ההזדמנות הראשונה לענות על השאלות הטורדניות האלו הגיעה סוף סוף כעבור עשר שנים ב-1916. מלחמת העולם הראשונה הייתה שיא של תהליך בן כמה עשרות שנים שבו גברה בהתמדה המתיחות שבין בריטניה וגרמניה. הגרמנים שרק לפני זמן לא רב במונחים היסטוריים התאחדו והפכו מאוסף של נסיכויות למדינה אחת היו בדרכם להיות מעצמה. לגרמנים הייתה האוכלוסייה המשכילה ביותר באירופה, אוניברסיטאות מהטובות בעולם ומסורת מפוארת של מצוינות טכנולוגית שמוכרת לנו גם היום. הרוסים והצרפתים, מי שפעם היו יריבותיה של אנגליה, הבינו חיש מהר ממי הן באמת צריכות לפחד וכרתו ברית עם הבריטים כנגד הגרמנים. כפי שחששו הבריטים מרגע השקת הדרדנוט נכנסו גרמניה ובריטניה למרוץ חימוש ימי היקר ביותר בהיסטוריה. הגרמנים ידעו שצי חזק הוא אבן בניין חיונית בדרך לסטטוס של מעצמה גלובלית והם היו מוכנים להשקיע תקציבי עתק בהקמת צי של ספינות דרדנוט. הספינות הגרמניות היו בדרך כלל קטנות יותר ממקבילותיהן הבריטיות אך מתקדמות יותר טכנולוגית: הן היו בעלות משקפות וכוונות טובות יותר, שריון עמיד יותר וגופים יציבים יותר במים. לבריטים לא הייתה כל ברירה וכדי לשמר את העליונות האימפריאלית שלהם היו מוכרחים לבנות ספינות דרדנוט שתעלה על זו של הגרמנים. מפרוץ המלחמה היו לבריטים 49 אוניות מערכה לעומת 29 לגרמנים. עליונות ימית ברורה אך ללא היחס של שניים לאחד שהבריטים התרגלו אליו בשנים הקודמות. עם תחילת המלחמה ב-1914 הטילו הבריטים מצור ימי על גרמניה וחסמו את המסחר הימי אליה. אפשר היה לצפות לאחר ההשקעה הפיננסית המסיבית של שתי המעצמות בבניית הציים שלהם, שהגרמנים והבריטים יסוסו אלי קרב וישלחו את אוניות המערכה שלהם להתנגח אלו באלו, אבל למרבה האירוניה דווקא העלות הגבוהה של הדרדנוטס היא זו שהשאירה אותן מחוץ למשחק.</p>
                </div>
            </article>
            
            <article class="paragraph speaker-Ran Levi">
                <div class="paragraph-meta">
                    <span class="speaker-name">Ran Levi</span>
                    <span class="timestamp">46:48</span>
                </div>
                <div class="content">
                    <p>הגרמנים פרסו שדות מוקשים ימיים וסירות טורפדו מהירות בקרבת החוף, כך שהבריטים לא שסו להכניס את אוניות המערכה היקרות שלהם לגוב אריות מסוכן שכזה. הגרמנים מצידם ידעו שהתנגשות ישירה עם הצי הבריטי האדיר תסתיים סביר להניח בהשמדתו של הצי היקר שלהם, ולכן העדיפו להכות בבריטים בעזרת ספינות טורפדו זולות וצוללות שהיו חשאיות יותר ופגיעות פחות מהאוניות הגדולות וכבדות. התוצאה הייתה שבמשך שנתיים תמימות בעוד הצבאות היבשתיים מקיזים זה דמו של זה לאורך קווי החפירות ושני הצדדים סופגים מיליוני אבידות, דווקא הציים היקרים והיוקרתיים ישבו בחוסר מעש ולא תרמו דבר למאמץ המלחמתי. חוסר המעש הזה הוביל לתסכול אדיר בשני הצדדים. המלחים והקצינים הגרמנים היו מתוסכלים מכך שהם לא עושים שום דבר כדי להסיר את המצור הימי שחנק את כלכלת גרמניה והרעיב את אזרחיה, ועמיתיהם הבריטים הביטו בעיניים כלות על חיילי צבא היבשה שלחמו בעוז וגנבו במירכאות את כל התהילה. התסכול בצד הבריטי גבר עוד יותר בעקבות שורה של הצלחות גרמניות שגבו מהבריטים מחיר כבד. צוללות גרמניות הטביעו שלוש ספינות בריטיות בצפון, וספינות גרמניות הצליחו להטביע שתיים נוספות בצידו השני של כדור הארץ בדרום אמריקה. לא היה די בהצלחות אלה כדי לערער את העליונות הימית של הבריטים, אבל הציבור הבריטי לא אהב לראות את הצי היקר והמפואר כושל פעם אחר פעם. המצור הימי היה יעיל מאוד, אבל הרעבה איטית של מיליוני גרמנים היא הרבה פחות דרמטית ומספקת ממראה של ספינת אויב שוקעת במים. ג'ון פישר היה בשלב זה אזרח. הוא פרש מהצבא ב-1910 וכאות תודה על שירותו זכה בתואר אצולה: הברון הראשון פישר. על פי המסורת לכל בית אצולה יש מוטו משלו והמוטו שבחר פישר לעצמו היה 'Fear God and Dread Nought', או בתרגום חופשי 'פחד מאלוהים ופחד מכלום'. וינסטון צ'רצ'יל, שבמלחמת העולם היה ראש האדמירליות - הגוף הממשלתי שמפקח על הצי - קרא לפישר אל הדגל בתקווה שיסייע להחזיר לצי את כבודו האבוד. פישר, אז כבר בן 70, הסכים וחזר להיות מפקד הצי. תחת פישר שלחו הבריטים אל דרום אמריקה שייטת של מספר סיירות מערכה. סיירת המערכה, Battlecruiser, הייתה סוג נוסף של ספינות שיזם ג'ון פישר במקביל לבנייתן של הדרדנוטס. לסיירת המערכה היו פחות תותחים מדרדנוט והשריון שלה היה קל יותר, אבל היא הייתה מהירה יותר ובעלת טווח פעולה גדול. סיירות המערכה הבריטיות מיהרו דרומה, פגשו את הצי היפני וכפי שקיווה פישר היכו אותו שוק על ירך. זו הייתה הצלחה מעודדת, אבל אפשר לראות בה רק כמתאבן למנה העיקרית שכולם ציפו לה: קרב שבו השתתפו הדרדנוטס עצמן. ובמאי 1916 הוגשה סוף סוף המנה העיקרית לשולחן. הגרמנים החליפו את מפקד הצי שלהם והאדמירל הגרמני החדש היה נועז הרבה יותר מקודמו. הוא החליט ליטול יוזמה ולהוציא את הדרדנוטס הגרמניות מהנמל. כיוון שידע היטב שלבריטים יתרון מספרי באוניות מערכה, החליט שלא לתקוף את הדרדנוטס הבריטיות אלא רק את סיירות המערכה שלהן. וכיוון שדרדנוט חזקה בהרבה מסיירת מערכה, הדרדנוטס הגרמניות יוכלו להשמיד את סיירות המערכה הבריטיות ללא קושי. אך מה שמפקד הצי הגרמני לא ידע הוא שהבריטים פיצחו זה מכבר את צפני התקשורת הגרמניים. כשה-High Seas Fleet הגרמני יצא מהנמל אל הים הצפוני, כבר חיכה לו שם ה-Grand Fleet הבריטי במלוא עוצמתו. המבנה העקרוני של שני הכוחות היה זהה. אוניות המערכה הגדולות והחזקות הפליגו יחד בקבוצה אחת שהיוותה את עיקר כוח ההשמדה של הצי, ושייטת סיירות מערכה קלות ומהירות הפליגה לפני הכוח העיקרי כדי לגלות את מיקום האויב ולהכווין את אוניות המערכה. ב-31 במאי נתקלו הכוחות הקדמיים של הבריטים והגרמנים זה בזה לא הרחק מחצי האי יוטלנד שלחופי דנמרק. כשהבחינו הסיירות הגרמניות בבריטיות הן פנו לאחור והחלו בורחות דרומה כדי למשוך את סיירות המערכה הבריטיות ולפתות אותן לעימות חזיתי עם הכוח העיקרי של הדרדנוטס הגרמניות שארב להן שם. הסיירות הבריטיות דלקו אחר הספינות הגרמניות, אך כשהבחינו באוניות המערכה הגרמניות העדיפות הסתובבו וברחו צפונה. מבחינת הגרמנים זה היה צפוי לחלוטין כמובן, אבל מה שהם לא ידעו זה שהסיירות הבריטיות מנסות למעשה לפתות אותם להתקרב לאגרוף הברזל של ה-Grand Fleet. הגרמנים בלעו את הפיתיון ורדפו אחר הסיירות החלשות בשעה שהם מצליחים להטביע שתיים מהן. ואז לקראת הערב התנגשו הציים הגדולים זה בזה. אנחנו נמצאים כעת במרכז הקרב הימי הגדול ביותר בהיסטוריה. מסביבנו שואטות 250 מפלצות ברזל משוריינות מחליפות מהלומות אימתניות באמצעות תותחיהן הענקיים. פגזים נופלים לכל עבר מרימים סילונים אדירים של מים אל השמיים. הבריטים הצליחו להכות בכוח הגרמני והטביעו כמה וכמה סיירות. שם לא רחוק מאיתנו אפשר לראות את אחת הסיירות הגרמניות הטבועות. היא ארוכה כל כך עד שהחרטום שלה נעוץ בקרקעית הים והירכתיים שלה בוקעות מתוך המים לגובה של יותר מ-10 מטרים. הגרמנים הבינו חיש מהר לאיזו מלכודת הם נפלו והחליטו לברוח, אבל בכל המולת עשן התותחים והסנוור של השמש השוקעת, שני הצדדים התקשו לנהל קרב מסודר. זכרו שבמלחמת העולם הראשונה הרדיו היה בחיתוליו ומרבית התקשורת בין הספינות עדיין נעשתה באמצעות הבהוב פנסים וסימון בעזרת דגלים. גם התותחנות שהפגינו שני הצדדים לא הייתה מספיק טובה עדיין ואחוז הפגיעות מסך הפגזים שנורו היה מזערי. סדרה של טעויות ולא מעט מזל רע לבריטים הביאו לכך שהגרמנים הצליחו להסיג את ספינותיהם דרומה ולחזור לנמל בשלום. קרב יוטלנד אם כן הסתיים באנטי-קליימקס. שני הצדדים הכריזו על ניצחון כמובן, אבל במציאות זה היה תיקו מאכזב לשניהם. שני הצדדים ספגו אבידות קשות: 14 ספינות ו-6,000 הרוגים לבריטים, ו-11 ספינות וכ-2,500 הרוגים לגרמנים. שני הצדדים לא איבדו ספינות דרדנוט אלא רק סיירות ומשחתות קטנות יותר. הבריטים קיוו לניצחון היסטורי ומכריע בסגנון קרב טרפלגר, אבל לא הצליחו לטאטא את הים. למרות שהם שמרו על עליונות ימית מובהקת, הם נותרו כשחצי מתאוותם בידם. הגרמנים המאוכזבים חזרו אל המצור הימי המחניק, אבל היו יכולים להתנחם בכך שהתמודדו בכבוד כנגד הצי החזק ביותר בעולם ושרדו. בשורה התחתונה, קרב יוטלנד לא שינה את המצב הטקטי באזור. הגרמנים עדיין היו שרויים במצור והבריטים עדיין היו חייבים לשמור מפני האיום הפוטנציאלי של הצי הגרמני ולהקדיש לו את המשאבים המתאימים. מכאן ועד סוף המלחמה לא התחולל עוד אף קרב ימי משמעותי בסגנון קרב יוטלנד בין הגרמנים והבריטים. למעשה קרב יוטלנד הוא הקרב הימי המשמעותי היחיד בהיסטוריה שבו השתתפו דרדנוטס. זה אנטי-קליימקס אדיר. הדרדנוטס מעולם לא הוכיחו את עצמן בקרב. הן היו אקדח שהופיע במערכה הראשונה ולא ירה במערכה השלישית.</p>
                </div>
            </article>
            
            <article class="paragraph speaker-Ran Levi">
                <div class="paragraph-meta">
                    <span class="speaker-name">Ran Levi</span>
                    <span class="timestamp">54:59</span>
                </div>
                <div class="content">
                    <p>למעשה המעבר לספינות פלדה גדולות אפילו הרע בבאופן ניכר את סיכויי ההישרדות של אנשי הצוות במקרה של פגיעה קטסטרופלית בספינה. אם ספינת עץ נפגעה מאש תותחים היא הייתה נשרפת ומתפרקת אבל נדרשו לה עשרות דקות כדי לטבוע. כשספינת מתכת נפגעת באופן קריטי היא מתפרקת וטובעת בתוך דקות, המלחים אינם מסוגלים לברוח. הנה עדותו של קצין בריטי זוטר ששירת על סיפונה של סיירת המערכה Queen Mary בקרב יוטלנד. ה-Queen Mary ספגה פגיעות קשות והחלה נוטה על צידה. 'עליתי אל הסיפון וכשהגעתי לדופן הספינה היה שם קהל גדול של חיילים שלא נראו נלהבים במיוחד לקפוץ למים. קראתי להם: קדימה חברה, מי בא לשחות? מישהו צעק לי: היא לא תצוף הרבה זמן. אבל משהו, ואין לי מושג מה, דרבן אותי לברוח. טיפסתי מעל הדופן וקפצתי למים כשעוד חמישה חיילים בעקבותיי. התרחקתי מהספינה בשחייה הכי מהר שיכולתי והצלחתי להגיע למרחק של אולי 30 מטרים כששמעתי רעש אדיר. הסתובבתי והבטתי סביב. האוויר היה מלא ברסיסים ובשברי מתכת'. הקצין בדומה לשאר החיילים על הסיפון לא ידע שפגז גרמני שפגע במאגרי התחמושת של הספינה הבער אותם והפיצוץ שהתחולל כתוצאה מכך קרע את הספינה לשניים. 'רסיס גדול חלף ממש ליד ראשי ובתגובה אינסטינקטיבית צללתי אל תוך המים כדי שלא להיפגע. נשארתי מתחת למים כמה זמן שרק יכולתי ואז הרמתי את ראשי שוב. מאחוריי שמעתי רעש של מים רבים כמו גלים המתנפצים אל החוף והבנתי שזו מערבולת היניקה שהשאירה מאחוריה הספינה שנעלמה לגמרי. בקושי הספקתי למלא את ריאותיי באוויר לפני שנשאבתי אל תוך המערבולת. הרגשתי שאין טעם להילחם בה. אמרתי לעצמי: מה הטעם להיאבק, אתה גמור. כמעט שנכנעתי אבל קול קטן בראשי המשיך לקרוא לי: אל תיכנע, תמשיך לשחות'. הקצין הזוטר ועוד 19 חיילים היו הבודדים מתוך 1,266 אנשי הצוות של ה-Queen Mary ששרדו ועלו מן המצולות בתוך שניות ספורות בלבד. המקרה הזה לא היה יוצא דופן. כמעט בכל פעם שטבעה ספינה חיילים ספורים הצליחו לשרוד במזל גדול. לימאי ששירת בחדר המכונות או באחד הסיפונים התחתונים לא היה שום סיכוי מעשי להינצל. ברגע שהספינה נפגעה החשמל כבה ובאפלה לא היה אפשר למצוא את הדרך החוצה בתוך כמה עשרות השניות שעמדו לרשות החיילים. וגם אם הצלחת לקפוץ למים מהספינה השוקעת כפי שמלמדת עדותו של הקצין מה-Queen Mary, סיכויי ההישרדות אינם גבוהים במיוחד. במקרים רבים פני המים היו מכוסים בשמן בוער וסמיך, לא היו פיסות עץ מספיקות שאפשר להיאחז בהן, פגזים שנחתו במים הרגו ניצולים רבים ואחרים נדרסו על ידי ספינות חולפות במהלך הקרב. בשורה התחתונה הסיכויים היו לרעתך, מאוד. ואם בקרבות כנגד נפוליאון איבדו הבריטים שלושה עד ארבעה אחוזים מהימאים שלהם בקרב, הרוסים בצושימה למשל איבדו 60 אחוזים מהימאים. אחרי מלחמת העולם הראשונה המשיכו המעצמות לבנות אוניות מערכה גדולות יותר ויותר, אבל במלחמת העולם השנייה עלתה לגדולה ספינת מלחמה מסוג אחר לגמרי: נושאת המטוסים. המטוס הוכיח את עצמו ככלי נשק יעיל בהרבה מהתותח הכבד ונושאות המטוסים החליפו את אוניות המערכה כליבת עוצמתו של הצי. אוניות המערכה ירדו מגדולתן והופנו למשימות סיור, הגנה על נושאות מטוסים והפגזת חופים. כשהופיע הטיל המונחה במחצית השנייה של המאה ה-20 הפכו אוניות המערכה ללא רלוונטיות לגמרי. ספינות קטנות בהרבה צוידו בעוצמת אש קטלנית ומדויקת יותר מכל תותח וכבר לא הייתה סיבה טובה להחזיק באוניות המערכה היקרות. הן פורקו ונגרסו וכיום אין צי שמחזיק בדרדנוטס בשירות פעיל. סיירות המערכה שהיו האחיות הקטנות של הדרדנוטס הן כיום ספינות המלחמה הגדולות ביותר בשימוש סדיר. מהו אם כן פסק הדין של ההיסטוריה? האם היו ספינות הדרדנוט לא יותר מאשר רעיון מגלומני שגרר את המעצמות למרוץ חימוש יקר ומעולם לא מימש את כל ההבטחות הגרנדיוזיות שהיו גלומות בו? לא. למרות שנעלמו ואינן עוד וגם כשהפליגו בימים לא הכריעו קרבות בנוק-אאוט כפי שציפו מהן, הדרדנוטס מילאו תפקיד מכריע בהיסטוריה. הן הכריחו את הציים בכל רחבי העולם לעבור תהליך מודרניזציה עמוק וכואב ששלף אותם מהמאה ה-19 והזניק אותם בכמה עשרות שנים ספורות אל מציאות חדשה לגמרי, כמו למשל שינויים במבנה ובאיכות כוח האדם ששירתו על הספינות. בעבר האנשים שאישו את הספינות היו צריכים להיות מוכשרים ובעלי נכונות לעבודה קשה, אבל לאו דווקא משכילים במיוחד. כתוצאה מכך הבדלי המעמדות בין הקצינים והחיילים היו ברורים וחדים מאוד. הקצינים המשכילים שהגיעו ממשפחות עשירות ומיוחסות לא נהגו להתערבב עם המלחים הפשוטים שלפעמים אפילו לא ידעו קרוא וכתוב. היחס אל המלחים הפשוטים מצד הקצונה התאים למצב: זלזול, תנאי מגורים נוראיים, אוכל גרוע ודרישות משמעת נוקשות שלעומתן גם הטירונות של גולני נראית כמו מצעד הגאווה בתל אביב. הדרדנוטס לעומת זאת דרשו כוח אדם מסוג שונה לחלוטין. הספינות המתוחכמות הללו על שלל מערכות הנשק והמנועים המודרניים שלהן היו זקוקות למפעילים מומחים, אנשים שלמדו את המערכות וידעו איך להתמודד מולן. במילים אחרות אנשים משכילים ובעלי מקצוע: טכנאים, מכונאים, מהנדסים. בספינות מדור המפרש רק אחוזים ספורים מאנשי הצוות היו בעלי כישורים מקצועיים, לעומת זאת בספינות דרדנוט כשלושה רבעים מהצוות היה מורכב מאנשים שהוכשרו באופן ספציפי לתפקיד שאותו היו אמורים למלא. דרישות כוח האדם החדשות הביאו לכך שכעת התמודד הצי הבריטי על ליבם של מלחים פוטנציאליים בשוק עבודה שהיה שונה לגמרי לעומת מספר שנים קודם לכן. לאנשים משכילים ומוכשרים היו אלטרנטיבות ביבשה, הם הצליחו למצוא לעצמם תעסוקה מכובדת ולא בהכרח היו מוכנים להתגייס לצי שבו הקצינים מתייחסים אליהם כמו אל פראים בספארי שבאפריקה. אדמירל ג'ון פישר היה מבין הראשונים להבין שכוח האדם של הצי הוא הנכס הגדול ביותר שלו, חשוב יותר אפילו מהספינות עצמן. אחרי הכל לבנות דרדנוט לוקח שנה או שנתיים, אך כדי להכשיר איש צוות לתפקידו בצורה טובה נדרשים חמש או שש שנים. פישר הכניס שיפורים משמעותיים בתנאי המחיה של המלחים. הוא העלה את השכר, שיפר את תנאי המגורים והמזון והכניס לספינות מכשירי חשמל מודרניים כגון מקררים, תנורים וכדומה. המשמעת הפכה להיות הגיונית ונוחה יותר. בסיסי הכשרה הוקמו על היבשה ובהם הוכשרו החיילים עוד לפני שיצאו לים. בתוך הספינות עצמן אנשי צוות מומחים הפכו להיות חשובים וחיוניים לתפקודה של הספינה לא פחות ולפעמים אפילו יותר מקצינים זוטרים והבדלי המעמדות בין הקצינים והחיילים הפשוטים התשטשו באופן ניכר. במילים אחרות כשאנחנו מתבוננים על חיל ים מודרני שלנו ושל שאר הציים, על קצינים שעוברים הכשרה ממושכת ואפילו לומדים לתארים אקדמאיים, על נגדים ותיקים ומנוסים שנושאים על גביהם מחלקות בספינה לאורך שנים ועל בתי ספר לאלקטרוניקה ומכונאות ושאר מתקני הכשרה שהם היום לא פחות חשובים לצי מאשר הספינות שלו - אנחנו מתבוננים על צי שהוא תולדה ישירה של המהפכה שחוללו הדרדנוטס. זו מהפכה שהביאה לכך למשל שכבר לא מגייסים יותר לשירות ילדים בני 13 שלא הספיקו אפילו ללמוד בתיכון, ילדים כמו ג'ון פישר עצמו. שירות על אוניית מערכה לעידן הדרדנוט היה מקור לגאווה אדירה עבור המלחים שהרגישו שהם מגלמים בדמותם ובספינות האדירות עליהן שירתו את עוצמתה של ארצם. אפשר לחוש בגאווה הזו בתיאור של מלח בריטי את יציאתו של ה-Grand Fleet אל הקרב ביוטלנד: 'לכל כיוון שבו הסתכלת היו ספינות עד אל מעבר לאופק. ואז לפסוף הגיעה הארמדה הענקית של 30 אוניות מערכה מתקדמות בחמישה טורים או יותר מוקפות במסך צפוף של משחתות. זה היה מחזה שכדוגמתו לא ייראה עוד לעולם'. האם נזכה לחזות שוב ביום מן הימים במכונות הענקיות המפלצתיות ומעוררות ההשתאות האלו, הדרדנוטס? קשה לי להאמין. הטכנולוגיה המודרנית נותנת יתרון לתחכום, זריזות ויעילות על פני עוצמת אש פראית ועשרות אלפי טונות של פלדה מחוסנת. אבל אם יצא לכם לראות שוב את הסרט מלחמת הכוכבים או כל סרט מדע בדיוני אחר שבו חוצה חללית ענקית את המסך בכבדות עטורה בתותחים כבדים, תוכלו אולי לחוש בהד של ההתפעמות שאחזה באנשי תחילת המאה ה-20 כשצפו בדרדנוטס יוצאות מהנמל.</p>
                </div>
            </article>
            
        </div>
        
    
        
    
        
    
        
    
        
    </div>

    <script>
        const audio = document.getElementById('audio-player');
        function seekTo(time) {
            audio.currentTime = time;
            audio.play();
        }
    </script>

        </main>

        <footer>
            <p>&copy;  כל הזכויות שמורות לבעלי הפודקאסט. שירות זה מתמלל לכבדי שמיעה ואינו בעל הזכויות על התוכן.</p>
        </footer>
    </div>
</body>
</html>