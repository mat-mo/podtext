<!DOCTYPE html>
<html lang="he" dir="rtl">
<head>
    <meta charset="UTF-8">
    <meta name="viewport" content="width=device-width, initial-scale=1.0">
    <title>419: למה אנחנו אוהבים לשתות קפה? [עושים היסטוריה] - פודטקסט</title>
    <link rel="stylesheet" href="../../styles.css">
    <script defer src="../../search.js"></script>
</head>
<body>
    <div class="container">
        <header class="site-header">
            <div class="logo">
                <a href="../../index.html">פודטקסט</a>
            </div>
            
            <div class="search-box">
                <input type="text" id="search-input" placeholder="חיפוש...">
                <div id="search-results" class="search-results hidden"></div>
            </div>

            <nav class="main-nav">
                <a href="../../index.html" class="nav-link">פרקים אחרונים</a>
                <a href="../../podcasts.html" class="nav-link">כל הפודקאסטים</a>
                <a href="../../rss.xml" class="rss-link" title="RSS">
                    <svg xmlns="http://www.w3.org/2000/svg" width="18" height="18" viewBox="0 0 24 24" fill="none" stroke="currentColor" stroke-width="2" stroke-linecap="round" stroke-linejoin="round"><path d="M4 11a9 9 0 0 1 9 9"></path><path d="M4 4a16 16 0 0 1 16 16"></path><circle cx="5" cy="19" r="1"></circle></svg>
                </a>
            </nav>
        </header>

        <main>
            
    <div class="episode-header">
        <h1>419: למה אנחנו אוהבים לשתות קפה? [עושים היסטוריה]</h1>
        <div class="meta-row">
            <span class="meta-date">פורסם ב: Mon, 04 Mar 2024 07:12:12 +0000</span>
            <a href="../../podcasts/osim-historia.html" class="meta-feed">עושים היסטוריה</a>
        </div>
    </div>

    <div class="player-container">
        <audio id="audio-player" controls>
            <source src="" type="audio/mpeg">
            Your browser does not support the audio element.
        </audio>
    </div>

    <div class="transcript-container" id="transcript">
        
            
        
            
        
            <article class="paragraph speaker-רן לוי">
                <div class="paragraph-meta">
                    <span class="speaker-name">רן לוי</span>
                    <span class="timestamp">00:00</span>
                </div>
                <div class="content">
                    <p>אתם אוהבים חידות? לא כאלו של 'מה ההבדל בין חלב', אלא חידות שגורמות לכם לבהות בתקרה ולמלמל 'רגע, אבל אם הוא עשה ככה...'. תקשיבו לזה. יש עשרה חדרים. בכל אחד מהם ישן שובב. באמצע הלילה, כל אחד מהשובבים בתורו מתעורר ובודק את הדלת של החדר שלו. אם הדלת שלו בסדר, היא שם, היא דלת, אז הוא הולך לדלת של אחד החדרים האחרים, לא החדר שלו, מפרק אותה וסוחב אותה למחסן. ואז חוזר לישון. אם הוא מתעורר ומגלה שאין לו דלת בחדר כי מישהו לקח אותה, אז הוא הולך למחסן, לוקח דלת, מתקין אותה בחדר שלו וחוזר לישון. ככה זה נמשך עד שכל אחד מהשובבים התעורר ועשה את מה שהוא עשה. אנחנו לא יודעים באיזה סדר הם התעוררו, אנחנו לא יודעים איזו דלת כל אחד מהם פירק. השאלה היא: בסוף הלילה הזה, מה המספר המקסימלי של דלתות שיכולות להיות במחסן? אם בשלב הזה אתם עצרתם רגע, או עשיתם פאוזה, או העברתם אחורה כדי לשמוע את זה שוב, או התחלתם לספור על האצבעות או לצייר משהו על נייר או לעצום עיניים ולהתרכז ממש, יופי. כי זה אומר שהפרסומת הזאת נועדה לכם. כי חידות כאלו שהן חצי משחק וחצי כאב ראש, זה בדיוק סוג החשיבה של אנשים שנהנים לאתגר את המוח שלהם עם שאלות קשות. ואם זה אתם, אז כדאי שתדעו את הדבר הבא. במהלך חודש פברואר מתקיים השלב הראשון של המיונים לנבחרות ישראל במדעים. יש דבר כזה. למדינת ישראל יש נבחרות בוגרות שהן מתחרות באולימפיאדות הבינלאומיות בכימיה, בפיזיקה, במתמטיקה, בביולוגיה, במדעי המחשב, בסייבר ובבינה מלאכותית. אליהן יכולים להתמיין תלמידות ותלמידים מכיתה ט' עד יא'. וישנה גם הנבחרת הצעירה שהיא עתודה לנבחרות הבוגרות, אליה מצטרפים כבר בכיתה ז'. אז מה עושים כשפרסומת כזו נגמרת? פשוט נכנסים לרשת, מחפשים 'נבחרות ישראל במדעים', בודקים מתי זה קורה, ואולי מייצגים את ישראל באולימפיאדות הבינלאומיות במדעים. ואפילו לא צריך לדעת לעשות סקיפ בשביל זה. נבחרות ישראל במדעים הן מיזם משותף של משרד החינוך ומרכז מדעני העתיד של קרן מיימונידיס.</p>
                </div>
            </article>
            
            <article class="paragraph speaker-רן לוי">
                <div class="paragraph-meta">
                    <span class="speaker-name">רן לוי</span>
                    <span class="timestamp">02:30</span>
                </div>
                <div class="content">
                    <p>שלום וברוכים הבאים לעושים היסטוריה. פרק 419. למה אנחנו אוהבים לשתות קפה? אחת שתיים, אחת שתיים. אוקיי, סבבה. אז מיכה, מה אתה מראה לנו? אני מראה... זו ערכת קפה קטנה להכנת שתי כוסות קפה בשטח. מיכה הוא רואה החשבון שלי. המשרד שלו בחיפה נראה עקרונית כמו שאתם מדמיינים לעצמכם משרד של רואה חשבון: מכונות ארקייד בכל פינה, פופים על הרצפה מול קונסולות רטרו ומזרקת שוקולד באמצע החדר. טוב, לא באמת. אבל יש לו המון קלסרים של דוחות שנתיים. באמת, מהרצפה ועד התקרה. בחיי, כל כך הרבה קלסרים שזה כבר כמעט דקורטיבי. אבל יש פינה אחת במשרד המאוד טיפוסי הזה שמיכה מקדיש לתחביב האישי שלו.</p>
                </div>
            </article>
            
            <article class="paragraph speaker-מיכה">
                <div class="paragraph-meta">
                    <span class="speaker-name">מיכה</span>
                    <span class="timestamp">03:59</span>
                </div>
                <div class="content">
                    <p>הנה הכוס. אתה פותח פה את ה... פה שם קפה. ופה הכוס. ואתה בא לך כוס אספרסו, כוס קפה. אתה מכניס לשקע ויוצא לך כוס קפה. ערכה ניידת. כן. זו ערכת הקפה אולי המינימליסטית ביותר בעולם. זה נקרא ספורט פרס. גם פריט משנות החמישים-שישים. מיכה, מסתבר, הוא אספן מושבע של מכונות קפה ישנות והמדפים של פינת הקפה במשרד שלו עמוסים במטחנות עתיקות, מכונות קפה ישנות, ספלים מעוטרים ועוד שפע של פריטים שכולם קשורים באופן כזה או אחר למשקה המפורסם. הייתי סקרן לדעת מה מושך את מיכה להשקיע את אינסוף השעות שהוא משקיע בשיטוט בין אתרי מכירות פומביות וחנויות של עתיקות. הנחתי שזה כנראה בגלל שהוא מאוד אוהב קפה, אבל התשובה שלו הפתיעה אותי.</p>
                </div>
            </article>
            
            <article class="paragraph speaker-מיכה">
                <div class="paragraph-meta">
                    <span class="speaker-name">מיכה</span>
                    <span class="timestamp">04:59</span>
                </div>
                <div class="content">
                    <p>זה הוויזואליות של המכונות, של ה... אמרתי לך, זה אם זה לא מרגש אותי אני לא קונה. ועשו מזה יצירת אמנות, כי זה יופי של דברים. זה שונה. למה שיהיו... אני נכנס פעם ביומיים-שלושה בערב ל-eBay לראות עשרות אלפי פריטים של מכונות קפה, קופי מייקרים, כוסות קפה, מכל השנים, מכל המדינות. לכל אחד יש מטחנה רומנית ומטחנה ויש לי פינג'אן איראני ומה שלא תרצה. יש לי, קניתי בארץ שולחן קפה מרוקאי עם ממש עם זכוכית ככה מתחת ומעוטר בנחושת מלמעלה. יופי של פריט. בקרית אתא, כאילו זה הסתתר אצל מישהו במחסן בקרית אתא. יש אינסוף, אינסוף ליופי הזה. חלק מהדברים לא עובדים. הם פשוט יפים. וזה היופי. הם פשוט יפים, הם לא חייבים לעבוד.</p>
                </div>
            </article>
            
            <article class="paragraph speaker-רן לוי">
                <div class="paragraph-meta">
                    <span class="speaker-name">רן לוי</span>
                    <span class="timestamp">05:58</span>
                </div>
                <div class="content">
                    <p>הקפה זה הדבר, זה המוצר הכי מעוצב בעולם? כן. כל מי שמכבד את עצמו, כל מעצב, אדריכל, אמן יצר כלים שקשורים לקפה. וכשאני אומרת כלים אני מתכוונת בעצם החל מכפיות, לספלים, למכונות קפה, כמובן כל האיטלקים הגדולים עיצבו מכונות קפה מטורפות ומטריפות.</p>
                </div>
            </article>
            
            <article class="paragraph speaker-רן לוי">
                <div class="paragraph-meta">
                    <span class="speaker-name">רן לוי</span>
                    <span class="timestamp">06:21</span>
                </div>
                <div class="content">
                    <p>זוהי יעל שפר, אוצרת התערוכה 'קפה: מזרח ומערב' שעלתה לאחרונה במוזיאון לאמנות האסלאם בירושלים וגם עורכת של ספר בעל אותו השם. הדברים שהיא אומרת מחזקים את מה שסיפר לי מיכה: סביב הקפה התפתחה תרבות ענפה של עיצוב ואמנות. לצד המגוון האדיר של כלים שקשורים בצריכת קפה, אפשר להוסיף גם את הסוגים הרבים של משקאות הקפה והדרכים להכין אותם: שחור, קפוצ'ינו, לאטה, אספרסו, אמריקנו, מוקה, אייריש, מקיאטו ועוד עשרות אם לא מאות סוגים אחרים. כל המגוון הזה הוא עדות מצוינת לפופולריות של הקפה ולמקום החשוב שהוא תופס בתרבות האנושית. אנחנו קמים בבוקר ושותים קפה, עושים הפסקת קפה בעבודה, נפגשים עם לקוח בבית קפה, יושבים על קפה עם החברה הכי טובה, ואורזים פק'ל קפה לטיול או למילואים. קפה הוא לא המשקה היחיד כמובן שתופס מקום משמעותי כל כך בתרבות האנושית. בירה ויין למשל הם משמעותיים לא פחות ואולי אפילו יותר. אבל הבירה והיין מלווים את בני האדם מזה אלפי שנים עוד מהעידן הפרהיסטורי, ובינינו, יש סיבה טובה מאוד לכך שבני אדם שתו בירה ויין מאז ומעולם. אלכוהול בכמויות מתונות עושה לנו כיף ומצב רוח מצוין. ובנוסף לאורך רוב ההיסטוריה שתיית בירה הייתה גם בריאה יותר משתיית מים לא נקיים מכיוון שהאלכוהול שבבירה הורג חיידקים מזיקים. אבל קפה לעומת זאת, הוא עניין חדש בהרבה. כמשקה הוא נכנס לחיינו לפני כארבע מאות שנה בסך הכל. ואם נהיה כנים לרגע, הוא גם לא כזה טעים, לפחות לא במובן הקלאסי של המילה. קפה הוא משקה די מריר והטעם שלו הוא טעם נרכש. אז איך בכל זאת הצליח הקפה להפוך לחלק בלתי נפרד מהתרבות האנושית בכל כך הרבה מדינות ותרבויות ברחבי העולם, בפרק זמן קצר כל כך?</p>
                </div>
            </article>
            
            <article class="paragraph speaker-רן לוי">
                <div class="paragraph-meta">
                    <span class="speaker-name">רן לוי</span>
                    <span class="timestamp">08:34</span>
                </div>
                <div class="content">
                    <p>אולי כדאי להתחיל את המסע שלנו בעקבות התשובה לשאלה הזו בתשובה לשאלה קצת אחרת. מה יש בו בקפאין שמושך דבורים? אוקיי, בואו ניקח צעד אחורה. צמח הקפה, השיח מפירותיו אנחנו מפיקים את גרגירי הקפה, מייצר את הקפאין, החומר הפעיל בתוך הקפה, כאמצעי הגנה. הקפאין פוגע בזחלים ופטריות מזיקות ומרחיק אותם. ייצור מולקולת הקפאין הוא עניין מורכב שדורש מהצמח השקעה לא מבוטלת של אנרגיה, ולכן צמח הקפה ממחזר את הקפאין ומשתמש במולקולות האלה באופן שונה במרוצת חייו. בהתחלה הקפאין מרוכז בעלים הצעירים והרכים כדי למנוע מהזחלים והשבלולים לאכול אותם, וכשהעלים מתבגרים הצמח מעביר את רוב הקפאין אל הפירות, הפרחים והזרעים. כשזרע קפה מתחיל להנץ, הוא מזרים קפאין אל הקרקע שסביבו כדי לדחוק החוצה שורשים של צמחים מתחרים. למעשה, הקפאין הוא כלי נשק ביולוגי כל כך יעיל ורב עוצמה, עד שלפחות עוד שלושה מיני צמחים אחרים, כולל צמח התה למשל, המציאו את אותה המולקולה באופן עצמאי ובלתי תלוי. אבל כשבחנו חוקרים את צמח הקפה, הם הופתעו למצוא כמויות לא מבוטלות של קפאין גם בפרחים של הצמח ואפילו בצוף שלהם. זה מוזר, כי עקרונית צמחים דווקא רוצים שחרקים יימשכו אל הפרחים שלהם. החרקים שותים מהצוף ובדרך מאביקים את הפרחים ועוזרים להם להתרבות. אז איזה היגיון יש בלהכניס חומר דוחה חרקים לתוך אותו הנקטר שאמור למשוך אותם? התשובה הגיעה כשבחנו חוקרים את התנהגותן של דבורים. מסתבר שבמינון נמוך הקפאין לא רק שלא מזיק לדבורים אלא אפילו עוזר להן. הוא משפר את הזיכרון ויכולת הלימוד שלהן ואפילו מסייע להן להתמודד כנגד פטריות מסוימות. ניסויים הראו שדבורים נוטות לבקר בצמחים שהצוף שלהם מכיל קפאין עד פי שלושה יותר מאשר מבקרות בצמחים אחרים. או במילים אחרות, עושה רושם שהדבורים קצת מכורות לקפה. למילה הזו, התמכרות, יש את הפוטנציאל לענות על החידה שהצגתי בפתיח. ידוע שצריכת קפה בכמות גבוהה עשויה לגרום להתפתחות של תלות במשקה הזה, עד כדי הופעתם של תסמיני גמילה כשמנסים להפחית ממנו: כאבי ראש, בחילות, דיכאון וכדומה. אבל בחינה מעמיקה יותר של הנתונים תגלה לנו שזו לא יכולה להיות הסיבה האמיתית מאחורי הצלחתו של הקפה. על פי הסטטיסטיקה המקובלת, פחות מ-15% מצרכני הקפה שותים אותו בכמות שעשויה לגרום להתמכרות, ולצריכה מופרזת שכזו יש גם השלכות לא נעימות בפני עצמה: עצבנות, הפרעות שרירים ועוד. זאת ועוד, יש לא מעט אנשים שאוהבים לשתות קפה נטול קפאין. אבל אולי בכל זאת אפשר לזקוף את ההצלחה של הקפה להשפעה הנוירולוגית שלו. מלומדים מוסלמים כתבו על הקפה כבר לפני למעלה מאלף שנה, שהוא טוב לטיפול בכאבי ראש וכאבי בטן, ותיארו את התכונות הממריצות שלו כסם מעורר שמסייע לשפר את הריכוז והזיכרון לטווח קצר. כיום אנחנו יודעים שהשפעתו של הקפאין היא הודות לכך שהוא מפריע לפעילותו של חומר אחר בשם אדנוזין, שהוא הכימיקל שמשרה עייפות במוח ומתחיל את שרשרת הפעולות שמסתיימת בהירדמות ושינה. הקפאין נקשר לקולטני האדנוזין במוח ומונע ממנו לעשות את פעולתו. אין ספק שתכונותיו הממריצות של הקפה שיחקו תפקיד חשוב בהצלחה שלו. למשל העדויות הראשונות לשתיית קפה מגיעות אלינו מתימן במאה ה-15, שם דווח כי המלומדים המוסלמים היו שותים קפה כדי שיוכלו ללמוד ולהתפלל אל תוך הלילה. גם היום רבים מאיתנו שותים קפה כדי להישאר ערניים בעבודה או בשיעור למשל. אבל באותה הנשימה, קשה לייחס את מלוא ההצלחה של הקפה לתכונותיו המעוררות, מהסיבה הפשוטה שהתכונות האלה היו מוכרות וידועות מאות שנים לפני שמנהג שתיית הקפה החל להשתרש בחברה האנושית. היסטוריונים מוסלמים תיארו בכתביהם למשל כיצד לוחמים של שבטים אתיופים נהגו למחוץ את גרגיריו של צמח הקפה, צמח שגדל פרא ברמות הגבוהות של אתיופיה, ולערבב אותם עם שומן של בעלי חיים כדי להכין מהם כדורים בגודל של כדורי ביליארד בערך, ששימשו אותם כמעין מנות קרב כשהם יצאו לפשיטות רחוקות. השומן סיפק להם אנרגיה והקפה שמר עליהם ערניים. גם הרופאים האירופאים שנחשפו לקיומו של הקפה דרך אותם ספרים מוסלמים היו מודעים לתכונות האלה, אבל בכל זאת חלפו מאות שנים עד ששתיית קפה הפכה למנהג נפוץ גם ביבשת. עושה רושם אם כן שצריכה להיות סיבה נוספת שבזכותה תפס הקפה מקום כל כך חשוב בחיינו בתוך פרק זמן קצר כל כך. נדמה לי שזה יהיה טבעי להתחיל את החיפוש אחר הסיבה הזו במקום שהכי מזוהה עם המשקה, בית הקפה.</p>
                </div>
            </article>
            
            <article class="paragraph speaker-יעל שפר">
                <div class="paragraph-meta">
                    <span class="speaker-name">יעל שפר</span>
                    <span class="timestamp">14:05</span>
                </div>
                <div class="content">
                    <p>בתי הקפה הראשונים שיש תיעוד עליהם הם במכה. הקפה הגיע מאזור נמל מוקה בתימן ועלה למכה. והוא מגיע למכה וזה מקום לתדלוק. אנשים יושבים אחרי שהם עושים את החאג' ועולים לרגל אחרי אלפי קילומטרים לעיתים, עוצרים לתדלוק ושותים קפה ופוגשים חברים ומדברים ויושבים.</p>
                </div>
            </article>
            
            <article class="paragraph speaker-רן לוי">
                <div class="paragraph-meta">
                    <span class="speaker-name">רן לוי</span>
                    <span class="timestamp">14:48</span>
                </div>
                <div class="content">
                    <p>על פי ההערכות, המנהג של שתיית קפה התפשט מתימן דרך ערב הסעודית ומשם לכל רחבי האימפריה העות'מאנית ששלטה באזור זה באותה התקופה, המאה ה-15. אבל כפי שקורה לא פעם, המנהג החדש גרר התנגדות עזה מצד אלמנטים שמרניים יותר בחברה המוסלמית ובפרט כוהני הדת. על פני השטח, ההתנגדות לקפה הייתה בעקבות ההשפעה הנוירולוגית הממריצה שלו שיש מי שהשוו אותה להשפעתם המשכרת של היין והחשיש שאסורים על המאמינים המוסלמים. אבל המאבק האמיתי היה כמו תמיד בהיסטוריה סביב כוח ושליטה, שכן בית הקפה היווה תחרות ישירה למסגדים כמקום מפגש ציבורי.</p>
                </div>
            </article>
            
            <article class="paragraph speaker-יעל שפר">
                <div class="paragraph-meta">
                    <span class="speaker-name">יעל שפר</span>
                    <span class="timestamp">15:24</span>
                </div>
                <div class="content">
                    <p>אנחנו צריכים להבין שבית הקפה מתחילת דרכו היה מרחב חילוני בערים מאוד מאוד דתיות. אנשים ישבו בבתי הקפה במקום ללכת להתפלל חמש פעמים ביום וזה מאוד מצא חן בעיניהם. אם אנחנו חושבים על הרחובות הצרים של ירושלים אז בתוך כל מיני חושות וכל מיני מקומות נסתרים מן העין בישלו קפה, שמעו מוזיקה לעיתים נשים ששרו אותה מאחורי מסך, שיחקו שש-בש ומנקלה וכל מיני דברים, עישנו... שזה תמיד הלך חופף לקפה והתחבר אליו מצוין. ובשלב מאוד מאוד ראשוני היו כבר אנשים דתיים שהתחילו לחשוש מאוד מבתי הקפה האלה.</p>
                </div>
            </article>
            
            <article class="paragraph speaker-רן לוי">
                <div class="paragraph-meta">
                    <span class="speaker-name">רן לוי</span>
                    <span class="timestamp">16:21</span>
                </div>
                <div class="content">
                    <p>ב-1511 למשל כינס מפקד המשטרה של מכה, אדם שמרן וסגפני, אסיפה של חכמי האסלאם שיחד החליטו לאסור על שתיית קפה והורו על סגירת כל בתי הקפה בעיר הקדושה. המהלך הזה עורר תרעומת רבה מצד הציבור והעניין הגיע עד לסולטאן העות'מאני בקהיר. לרוע מזלו של מפקד המשטרה התברר שהסולטאן היה חובב קפה רציני. הוא הדיח את מפקד המשטרה וביטל את הצו. 12 שנים מאוחר יותר ב-1523 הגיעה תנועת ההתנגדות לקפה גם לקהיר עצמה. עבדוללה איברהים, אחד מאנשי הדת הבכירים בעיר, גינה את תופעת שתיית הקפה בדרשה שנשא, ומהומות אלימות פרצו בין התומכים והמתנגדים. המושל של קהיר החליט להיכנס לאירוע. הוא הזמין לביתו את אנשי הדת שהתנגדו לקפה ולאחר שהקשיב בדממה לטיעוניהם כנגד המשקה הסטני, מזג לעצמו כוס קפה, שתה ממנה ופרש מהדיון מבלי לומר מילה. לכולם היה ברור לאן נושבת הרוח במסדרונות השלטון. הסדר הציבורי שב על כנו ומאז לא נאסרה יותר שתיית הקפה בקהיר.</p>
                </div>
            </article>
            
            <article class="paragraph speaker-רן לוי">
                <div class="paragraph-meta">
                    <span class="speaker-name">רן לוי</span>
                    <span class="timestamp">17:35</span>
                </div>
                <div class="content">
                    <p>בתוך כמה עשרות שנים נפוץ הקפה בכל רחבי האימפריה העות'מאנית הגדולה וב-1570 כבר היו למעלה מ-600 בתי קפה בבירה קונסטנטינופול, היא איסטנבול של ימינו, לבדה. בתי הקפה האלה אירחו את שמנה וסלתה של החברה החילונית העות'מאנית, מאנשי רוח ואמנים ועד קציני צבא, ובדיוק כמו בימינו, ה'פרלמנטים' הקטנים שהתגבשו סביב הספלים המהבילים היו מוקד לדיונים פוליטיים ואינטלקטואליים ערים, וזכו לכינוי 'בתי הספר של החכמים'. כמו כל משטר סמכותני, גם השלטון העות'מאני לא ממש התלהב מהפלורליזם הזה, וב-1580 הורה הסולטאן מוראט השלישי על סגירת כל בתי הקפה בעיר ואף הוציא להורג כמה מבעליהם. כמיקודם, הסיבה הרשמית לאיסור הייתה פגיעה ב'ערכי האסלאם', אבל הסיבה האמיתית הייתה חששו של מוראט, שעלה לכס המלוכה לאחר שרצח רבים מבני משפחתו, ממרד שיופץ נגדו. שליטים שבאו אחריו ביטלו את האיסור, אבל גם בעשורים הבאים עדיין היו ניסיונות למגר את התופעה ההולכת ומתרחבת של בתי קפה.</p>
                </div>
            </article>
            
            <article class="paragraph speaker-יעל שפר">
                <div class="paragraph-meta">
                    <span class="speaker-name">יעל שפר</span>
                    <span class="timestamp">18:53</span>
                </div>
                <div class="content">
                    <p>הפחד מרעיונות שעולים בבית קפה, רעיונות שאולי יהיו חתרניים ואכן אחר כך באירופה אנחנו גם יודעים לא רק באירופה גם בעולם הערבי וברחבי האימפריה העות'מאנית, בתי קפה תמיד היו מקום לחדשנות, למפגש שהוא חילוני, שהוא לא קשור לחוקים, הוא לא קשור לאיזשהן הגבלות, ואנשים אהבו את זה. העולם היה מאוד מאוד מגביל ופתאום נוצר מרחב חדש שלא היה, כי היו מה היה? היו בתי כנסת, כנסיות ומסגדים, ושם אנשים היו נפגשים ושם תמיד יש עין צופה שאומרת מה מותר ומה אסור. ופתאום יש מקום שמאפשר הכל.</p>
                </div>
            </article>
            
            <article class="paragraph speaker-רן לוי">
                <div class="paragraph-meta">
                    <span class="speaker-name">רן לוי</span>
                    <span class="timestamp">19:43</span>
                </div>
                <div class="content">
                    <p>אבל לצד ניסיונותיהם של השלטונות העות'מאנים לשלוט על האופן שבו צרכו נתיני האימפריה את הקפה שלהם, הסולטאנים גם היו מודעים היטב לפוטנציאל העוצמתי של 'הזהב השחור' הזה דווקא בתחום אחר, דיפלומטיה.</p>
                </div>
            </article>
            
            <article class="paragraph speaker-יעל שפר">
                <div class="paragraph-meta">
                    <span class="speaker-name">יעל שפר</span>
                    <span class="timestamp">19:59</span>
                </div>
                <div class="content">
                    <p>האימפריה העות'מאנית עסקה במה שנקרא ברגע שהם הבינו עד כמה הקפה ממכר וכמה הם יכולים להרוויח ממנו, הם התחילו להפיץ את הקפה ברחבי אירופה. ומה שהם עשו הם עשו משלחות שנקראו 'גסטרו-דיפלומטיות'. באותה תקופה אירופה הייתה נתונה וגם לאחר מכן כמובן באיזו רוח אוריינטליסטית מאוד רומנטית. כל מה שקשור לטורקמניה היה ממש מאניה. והיו מגיעים מלצרי קפה שהוכשרו במיוחד עם משלחות של דיפלומטים לחצרות של האצילים האירופאים עם כל הפאר והדר אנחנו יכולים לתאר לעצמנו כלים מפוארים, ממתקים, מתקנים להכנת קפה, והיו עושים טקסים שלמים של קפה, עד שבאמת בתי המלוכה באירופה היו באטרף שאין לתאר סביב קפה. ואז הם כמובן העלו את המחיר. אבל מה שקרה במקביל הוא שלמרות שזה היה בתחילת הדרך משקה של אצילים, משרתי הקפה העות'מאנים לימדו את המשרתים של בתי האצולה איך להכין קפה והם היו מזנבבים קצת קפה ומתמכרים גם כל המשפחות.</p>
                </div>
            </article>
            
            <article class="paragraph speaker-רן לוי">
                <div class="paragraph-meta">
                    <span class="speaker-name">רן לוי</span>
                    <span class="timestamp">21:32</span>
                </div>
                <div class="content">
                    <p>למרות ההתעניינות או אפילו ההתלהבות של שכבות האצולה האירופאיות מהמשקה האוריינטלי האקזוטי והמסקרן, החדירה של הקפה לשאר שכבות האוכלוסייה באירופה הייתה איטית בהרבה. תיירים וסוחרים אירופאים שחזרו מהאימפריה העות'מאנית הביאו איתם את בשורת הקפה כבר במאה ה-16, אבל הציבור לא ממש התלהב מהקפה מכיוון שכפי שכבר ציינתי קודם, קפה הוא לא ממש משקה טעים. את הדחיפה המשמעותית הראשונה שלו באירופה קיבל הקפה רק בשלהי המאה ה-17, אחרי ניסיון לא מוצלח של העות'מאנים לכבוש את וינה. הטורקים הנסוגים השאירו מאחוריהם כמה שקים מלאים בפולי קפה, וקצין פולני שהיה אחד מגיבורי המלחמה קיבל אותם לרשותו ופתח את מה שהיה בדיעבד בית הקפה הראשון בווינה ואחד הראשונים באירופה כולה. בווינה, כך מספרים, נולד גם המנהג של להוסיף חלב לקפה, מן הסתם כדי להתאים את המשקה המריר לחך האירופאי המעודן. כמו בארצות האסלאם, מיד הופיעו גם כמרים נוצרים שהתנגדו לקפה וכינו אותו 'המצאתו המרה של השטן'. הוויכוח בנושא זה הגיע עד לשולחנו של האפיפיור קלמנס השביעי שטעם מהמשקה ואמר כי המשקה הזה כה נהדר עד שיהיה זה חבל שרק הכופרים ייהנו ממנו. הפריצה הראשונה המשמעותית של הקפה לתודעה הציבורית הייתה באנגליה, שם התפתחה במאה ה-17 תופעה תרבותית וחברתית שמכונה 'וירטואוזו'. קבוצה של אנשים משכילים ומלומדים שהתעניינו מאוד באמנות קלאסית, רפואה, היסטוריה ומדעים. הווירטואוזים הסקרנים נהגו להביא איתם לאנגליה כל מיני דברים משונים ומעניינים שהם מצאו בארצות המזרח: חפצי אמנות, בעלי חיים נדירים, המצאות אקזוטיות וביניהם גם את הקפה. הקשר ההדוק בין קפה והשכלה הוא אולי הסיבה לכך שבית הקפה הראשון באנגליה נפתח ליד אוניברסיטת אוקספורד היוקרתית ב-1650 על ידי אדם שכונה 'ג'ייקוב היהודי', אם כי ראוי לציין שהמילה 'יהודי' לא תיארה בהכרח רק את מי שהיה בן הדת היהודית אלא כל מי שהיה שמי, דהיינו הגיע מארצות המזרח.</p>
                </div>
            </article>
            
            <article class="paragraph speaker-רן לוי">
                <div class="paragraph-meta">
                    <span class="speaker-name">רן לוי</span>
                    <span class="timestamp">23:53</span>
                </div>
                <div class="content">
                    <p>ארבע שנים לאחר מכן נפתח בית הקפה הראשון בלונדון ובעקבותיו צונאמי. אם בשנת 1700 היו באמסטרדם למשל כמה עשרות בתי קפה, בלונדון כבר היו כמה מאות, והציבור הבריטי אימץ את המוסדות החדשים האלה בזרועות פתוחות. האווירה ששררה בבתי הקפה של לונדון הייתה נינוחה ומשוחררת יותר וכמו בקונסטנטינופול לפניה, גם בתי הקפה של הבירה האנגלית משכו אליהם את מיטב בניה של החברה החילונית הבריטית: משוררים, סוחרים ועיתונאים היו נפגשים בבתי הקפה כדי להחליף דעות ולהתעדכן בחדשות מכל רחבי העולם. למשל Jonathan's Coffee House, אחד מבתי הקפה הפופולריים בלונדון במאה ה-18, שכן בסמוך למשרד האוצר האנגלי ומשך אליו המוני אנשי עסקים שנהגו לנעוץ פתקים ועליהם מחירים של סחורות ומניות על לוח המודעות שבמקום. ב-1761 החליטו כמאה וחמישים מבאי בית הקפה להתאגד ולפתוח מועדון חדש משלהם שאותו הם כינו New Jonathan's, שאחר כך שינה את שמו ל-Stock Exchange, וכך נולדה הבורסה בלונדון. גם סוכנות הביטוח המפורסמת 'לוידס' החלה את חייה בדרך דומה בבית הקפה של אדוארד לויד.</p>
                </div>
            </article>
            
            <article class="paragraph speaker-רן לוי">
                <div class="paragraph-meta">
                    <span class="speaker-name">רן לוי</span>
                    <span class="timestamp">25:19</span>
                </div>
                <div class="content">
                    <p>כמו בתי הקפה באימפריה העות'מאנית, גם בתי הקפה באנגליה ושאר מדינות אירופה היו מוקד של פעילות פוליטית שהדאיגה מאוד את השלטונות. המלך צ'ארלס השני למשל חשש מאוד ממרד נגד שלטונו, ואולי בצדק, אביו צ'ארלס הראשון הוצא להורג במסגרת מלחמת האזרחים האנגלית. צ'ארלס פרס רשת ריגול ענפה בבתי הקפה של לונדון וב-1675 אף הוציא צו שהוציא את בתי הקפה מחוץ לחוק. אבל כמו במקומות אחרים, גם האיסור הזה לא החזיק מעמד נגד המשיכה האדירה של המשקה החדש והוא בוטל כעבור 11 ימים בלבד.</p>
                </div>
            </article>
            
            <article class="paragraph speaker-רן לוי">
                <div class="paragraph-meta">
                    <span class="speaker-name">רן לוי</span>
                    <span class="timestamp">26:03</span>
                </div>
                <div class="content">
                    <p>משנה לשנה העמיקה החדירה של הקפה לתרבות האירופאית. אמנם באנגליה דעכה ההתלהבות מהקפה במהלך המאה ה-18 כתוצאה מההצלחה של התה שהיה זול ממנו, אבל בשאר היבשת הלך הביקוש לקפה וגבר משנה לשנה. העות'מאנים ניסו להגן על מונופול גידול הקפה שלהם ומכרו לאירופאים רק פולים מעוקרים, זאת אומרת פולים שאי אפשר להנביט מהם צמחים חדשים. אבל בהינתן הביקוש האדיר ופוטנציאל הרווח שנגזר ממנו, זה היה רק עניין של זמן עד שמישהו יצליח לשבור את המונופול הזה. ההולנדים היו הראשונים שהצליחו לחלץ את הקפה מידיהם הקפוצות של העות'מאנים בראשית המאה ה-16. סוחרים הולנדים הבריחו פולי קפה מנמל מוקה שבתימן, שהיה מוקד הסחר העולמי בפולי קפה באותה התקופה וממנו נגזר גם השם של המשקה, מוקה, ושתלו אותם במטעים בהודו, סרי לנקה ואינדונזיה. מכל המטעים אלה שבאי ג'אווה הוכיחו את עצמם כמוצלחים ביותר ובמשך עשרות שנים נחשבה המילה ג'אווה למילה נרדפת לקפה. ב-1995 שחררה חברת הטכנולוגיה סאן שפת תכנות בשם ג'אווה, מכיוון שכפי שיודעים כולם מתכנת הוא בעצם מכונה שהופכת קפה לבאגים.</p>
                </div>
            </article>
            
            <article class="paragraph speaker-רן לוי">
                <div class="paragraph-meta">
                    <span class="speaker-name">רן לוי</span>
                    <span class="timestamp">27:28</span>
                </div>
                <div class="content">
                    <p>בסופו של דבר גם המונופול ההולנדי על סחר בפולי קפה נשבר כשרק צבא צרפתי בשם גבריאל דה קליו, שב-1723 הוצב באי מרטיניק שבקריביים, החליט לנקוט יוזמה ולהביא את בשורת הקפה אל העולם החדש. דה קליו הפליג בחזרה לצרפת ובמבצע נועז הצליח לגנוב שתיל של צמח הקפה מהגנים המלכותיים של לואי ה-14. על פי אחת הגרסאות של הסיפור, דה קליו טיפס על חומות הגן באישון לילה, ועל פי גרסה אחרת הוא ניצל קשר אינטימי עם בת אצולה בחצר המלך כדי לקבל במורמה שתיל שכזה. כך או כך, דה קליו הפליג בחזרה למרטיניק עם השתיל יקר הערך ושמר עליו כעל בבת עינו. כשהספינה נקלעה למצוקת מים חמורה בעקבות מזג אוויר בעייתי, דה קליו חלק את מנת המים שהוקצבה לו עם השתיל הקטן. כשהגיע דה קליו למרטיניק הוא שתל את צמח הקפה במטע הפרטי שלו ועודד חקלאים אחרים באי לעשות כמותו, ובתוך כמה עשרות שנים כבר גדלו מיליוני שיחי קפה ברחבי הקריביים, מרכז אמריקה ובהמשך גם בברזיל, שהיא עד היום אחת מיצואניות הקפה המובילות בעולם.</p>
                </div>
            </article>
            
            <article class="paragraph speaker-רן לוי">
                <div class="paragraph-meta">
                    <span class="speaker-name">רן לוי</span>
                    <span class="timestamp">28:47</span>
                </div>
                <div class="content">
                    <p>מאז המאה ה-18 ועד ימינו בתי הקפה הם חלק בלתי נפרד מהמארג העירוני בכמעט כל מדינות העולם, והפופולריות של בתי הקפה מרמזת על תשובה אפשרית לשאלה שעימה פתחתי את הפרק. יש המון סוגים של בתי קפה וכמעט לכל אחד מהם יש אופי ייחודי משלו, שבמקרים רבים משקף את אופיה של הסביבה שבה הוא שוכן. ה'ווייב' בבית קפה שכונתי יהיה כמעט תמיד שונה מה'ווייב' של בית קפה בקניון גדול. אבל למרות ההבדלים ביניהם, כמעט כל בתי הקפה משרתים את אותה המטרה בדיוק. הם מהווים מוקד לפעילות חברתית, בין אם מדובר בשיחה חברית, פגישה עסקית או 'פרלמנט' של יום שישי. הקפה עצמו מהבחינה הזו לא מהווה את מוקד הפעילות החברתית באותו אופן שבו לצורך הדוגמה כדור מהווה את מוקד הפעילות החברתית במשחק כדורגל, אלא הוא משמש כמעין מלווה של הפעילות החברתית, כזה שהופך את האינטראקציה הבין-אישית לנעימה וזורמת יותר. אם להשתמש במונח מקצועי יותר, הקפה הוא סוג של 'משמן חברתי', Social Lubricant. כשאנחנו מציעים לאורח שלנו קפה למשל, אנחנו מאותתים לו שאנחנו שמחים לפגוש ולארח אותו, ושאלה כמו 'אז איך אתה שותה את הקפה שלך?' היא פתיח שיכול להקליל גם את השיחות הרציניות ביותר. במילים אחרות, חלק נכבד אם לא החלק הארי בהצלחה של הקפה לא קשורה בכלל למאפיינים שלו כמזון, אלא לעובדה שהוא עוזר לנו להתנהל טוב יותר ביחד כחברה. קפה הוא לא המשמן החברתי היחיד כמובן. בהיותנו חיות חברתיות מאוד, בני האדם אימצו לעצמם עוד המון עזרים חברתיים שכאלה, כמו למשל סיגריות, משחקי קופסה, הומור, כלבים (לא במקרה נחשבות גינות הכלבים התל-אביביות למקור משיכה לרווקים ורווקות) וכמובן המשמן החברתי האולטימטיבי, אלכוהול על צורותיו השונות.</p>
                </div>
            </article>
            
            <article class="paragraph speaker-רן לוי">
                <div class="paragraph-meta">
                    <span class="speaker-name">רן לוי</span>
                    <span class="timestamp">30:58</span>
                </div>
                <div class="content">
                    <p>ההשוואה לאלכוהול יכולה גם להסביר את המהירות המפתיעה שבה תפס מנהג שתיית הקפה אחיזה בתרבות שלנו. אמנם לקפה כמו ליין ולבירה יש השפעה על המוח שלנו, אבל וזה אבל חשוב, מקפה אי אפשר להשתכר. אותם מלומדים ואנשי עסקים שאימצו את בתי הקפה במאות ה-17 וה-18 העדיפו אותם על פני בתי המרזח מכיוון שבתי הקפה היו מקומות בילוי מהוגנים יותר. אם אתה רוצה לסגור עסקה או לשוחח על התיאוריה המדעית האחרונה, טוב יותר לעשות את זה על כוס קפה בבית קפה מאשר בפאב כשאתה מוקף בשיכורים ששרים שירים גסים והולכים מכות. פינת קפה במשרד תתרום לאווירה נעימה ושיחות נינוחות עם הקולגות באותה המידה שברז בירה יעשה את זה, אבל להבדיל מבירה, כשמדובר בקפה מובטח לך שהעובדים יחזרו מההפסקה ערניים ומלאי מרץ ולא מסוחררים מהאלכוהול. כהערת אגב אני אציין גם שמחקרים פסיכולוגיים מראים שמי שמחזיק בידיו חפץ חם, כמו ספל קפה למשל, יחשוב בסבירות גבוהה יותר מחשבות חיוביות על בן שיחו. החוקרים לא יודעים להסביר עדיין את התופעה הזו, יכול להיות שהקשר בין חום ונינוחות או תחושת ביטחון נוצר אצלנו עוד כשהיינו עוברים בבטן. אני לא יודע איזו השפעה הייתה לתופעה הזו על ההצלחה של הקפה, אבל היא בטח לא הזיקה.</p>
                </div>
            </article>
            
            <article class="paragraph speaker-רן לוי">
                <div class="paragraph-meta">
                    <span class="speaker-name">רן לוי</span>
                    <span class="timestamp">32:35</span>
                </div>
                <div class="content">
                    <p>ההסטה של נקודת המבט שלנו על הקפה מפריט מזון גרידא למשמן חברתי מאפשרת לנו להסביר את אותו מגוון אינסופי כמעט של משקאות קפה וכלי הגשה בעיצובים שונים ומשונים שציינתי בפתיח. אם שתיית קפה היא בראש ובראשונה פעילות חברתית, טבעי להניח שבני האדם ישתמשו בקפה כעוד ערוץ שדרכו ניתן להעביר לחברה שסביבנו איתותים שונים. למשל כשאנחנו בוחרים אם ללבוש לדייט טי-שירט דהוי של סוף מסלול או חולצת כפתורים מגוהצת, אנחנו למעשה בוחרים איזה מסר אנחנו רוצים להעביר לדייט שלנו לגבי מי אנחנו, במה אנחנו מאמינים ומה אנחנו מחפשים. ובאותו האופן, הבחירה אם לשתות קפה בוץ בכוס קטנה או מקיאטו על בסיס סויה בכוס תרמוס זרחנית גם כן משמשת אותנו להעביר לסובבים אותנו מסר מסוים על מי שאנחנו ומה מייחד אותנו. גם התופעה ההפוכה נכונה, יכול להיות שאני בדרך כלל אוהב לשתות קפה הפוך, אבל במילואים אני אשתה קפה שחור כדי לאותת שאני אחד מהחבר'ה.</p>
                </div>
            </article>
            
            <article class="paragraph speaker-רן לוי">
                <div class="paragraph-meta">
                    <span class="speaker-name">רן לוי</span>
                    <span class="timestamp">33:43</span>
                </div>
                <div class="content">
                    <p>בהקשר זה מעניין לציין שבארץ ישראל המנדטורית חיו בכפיפה אחת שתי מסורות קפה שונות: זו של האימפריה העות'מאנית ששלטה בארץ עד מלחמת העולם הראשונה עם קפה שחור וחזק שאותו נהגו להכין באמצעות בישול של גרגירי הקפה במים רותחים, וזו האירופאית שבה היה מקובל להכין את הקפה באמצעות מזיגה של מים רותחים על הגרגירים ופעפוע שלהם אל הכוס שמתחת, ואז להוסיף לו חלב. החלוצים העברים שגילו את המסורת העות'מאנית דרך המפגש עם האוכלוסייה הערבית התלהבו מהקפה החזק והארומטי ושתייה של קפה שחור נקשרה אצלם לאתוס של החיבור לאדמה של ארץ ישראל. אבל כפי שמספרת יעל, אותם חלוצים ראשונים לא תמיד הבינו את הדקויות של תרבות הקפה הערבית.</p>
                </div>
            </article>
            
            <article class="paragraph speaker-יעל שפר">
                <div class="paragraph-meta">
                    <span class="speaker-name">יעל שפר</span>
                    <span class="timestamp">34:37</span>
                </div>
                <div class="content">
                    <p>בעברית פינג'אן אנחנו קוראים לכלי שבו מבשלים קפה, אבל זו טעות. פינג'אן, פנג'ין בטורקית זו כוס. והכוס הזאת גם עברה שינויים מכיוון שבהתחלה היא הייתה כוס שעמדה על רגל ואז חשבו שהיא מטעה נשים וחשבו ששותים בה יין, ולכן עם הזמן קיצרו את הרגל שלה והיא הפכה להיות מין כדור כזה קטן שאפשר לאחוז אותו ביד ולשתות קפה. ואיך בעברית יצא שאנחנו קוראים דווקא לקנקן פינג'אן ולא לכוס? ניסיתי להבין, חקרתי המון אנשים, אומרים שבתקופת הפלמ'ח כשהערבים הבדווים היו מזמינים לשתות קפה והיו אומרים להם בערבית בואו לשתות כוס קפה, 'פינג'אן בואו קחו פינג'אן', אנחנו מחוסר היכרות של השפה הבנו שבעצם הפינג'אן זה הכלי שיושב על המדורה ועל הגחלים וממנו מוזגים את הקפה.</p>
                </div>
            </article>
            
            <article class="paragraph speaker-רן לוי">
                <div class="paragraph-meta">
                    <span class="speaker-name">רן לוי</span>
                    <span class="timestamp">35:53</span>
                </div>
                <div class="content">
                    <p>הקשר ההדוק בין קפה וחברה מאפשר לנו נקודת מבט מרתקת על השינויים שעברו מנהגי צריכת הקפה שלנו לאורך השנים דרך המשקפיים של שינויים תרבותיים אחרים שהתחוללו במקביל. למשל באימפריה העות'מאנית נאסר על נשים להיכנס לבתי קפה שנחשבו למרחבים גבריים. אפילו הנשים שהנעימו את זמנם של הלקוחות בשירה נאלצו לעשות זאת מאחורי מחיצת בד. אף על פי כן, מספרת יעל שפר, נשים בכל זאת מצאו את הדרך ליהנות מהקפה שלהן בצוותא.</p>
                </div>
            </article>
            
            <article class="paragraph speaker-יעל שפר">
                <div class="paragraph-meta">
                    <span class="speaker-name">יעל שפר</span>
                    <span class="timestamp">36:30</span>
                </div>
                <div class="content">
                    <p>נשים החל מתקופה מאוד מוקדמת אם דיברנו קודם על ירושלים במאה ה-16 וה-17 שתו קפה בבית והתמכרו לו גם. אבל הן ראו איך הגברים יוצאים להם בערב, יושבים וצוחקים ונהנים והכל, ואז הן אמרו 'מה איפה המקום היחיד שגברים לא מגיעים אליו? איפה אנחנו יכולות להיות לגמרי לבד?'. ואז מה שבעצם הן מצאו שהמקום היחיד המרחב היחיד שאישה יכולה להיות בו בלי שעיני גברים ישזפו אותה הוא בית המרחץ. ואם אנחנו מתארים לעצמנו נשים יהודיות, מוסלמיות ונוצריות מכוסות מכף רגל ועד ראש בעיקר בבגדים שחורים חומקות לבתי המרחץ, יושבות שם שותות קפה, מנגנות, מתענגות על הזמן שלהן וחוזרות הביתה מתודלקות בקפה ובפטפוטי נשים וקרבה ובאמת עושות משהו מאוד מאוד חתרני ויש לזה עדויות וגם אפילו ציורים שצויירו בבתי המרחץ שנשים שותות קפה.</p>
                </div>
            </article>
            
            <article class="paragraph speaker-רן לוי">
                <div class="paragraph-meta">
                    <span class="speaker-name">רן לוי</span>
                    <span class="timestamp">37:51</span>
                </div>
                <div class="content">
                    <p>גם כשהופיעו בתי הקפה הראשונים באירופה עדיין נאסר על נשים להיכנס אליהם. באנגליה למשל נשים יכלו למלצר בבית קפה ואפילו להיות בעלים של בית קפה אבל לא להיות לקוחות שלו. במאה ה-19 הלכה הדרת הנשים ופינתה את מקומה לשוויון זכויות, ונוכחות של נשים בבתי קפה הפכה להיות מקובלת יותר. והנוכחות הזו שינתה בתורה את צורתם של בתי הקפה. עד אז בתי הקפה היו די ספרטניים: הכיסאות והשולחנות היו פשוטים יחסית וכמעט לא הגישו בהם אוכל. הצטרפותן של הנשים למעגל הלקוחות הביאה את בעלי בתי הקפה להגביה את הכיסאות והשולחנות ולהוסיף עוגות ומאכלים דומים לתפריט שלהם.</p>
                </div>
            </article>
            
            <article class="paragraph speaker-רן לוי">
                <div class="paragraph-meta">
                    <span class="speaker-name">רן לוי</span>
                    <span class="timestamp">38:43</span>
                </div>
                <div class="content">
                    <p>השינוי הדרמטי ביותר שהתחולל בעולם הקפה ב-100 השנים האחרונות הוא הופעתן של מכונות הקפה, וגם את השינוי הזה אפשר לזקוף לזכותם של שינויים תרבותיים שהתחוללו במאה ה-20. המאה הקודמת התאפיינה כידוע בעירוניות מואצת ובהאצה דומה של קצב החיים. שיטות ההכנה המסורתיות של הקפה, בין אם בבישול ובין אם בפעפוע, לוקחות די הרבה זמן באופן יחסי. בעליהם של בתי קפה שהיו צריכים לשרת מאות לקוחות בהפסקה של הצגת תיאטרון למשל, או מנהלים של מפעל שרצו להגביל את משך הפסקת הקפה של הפועלים, חיפשו דרכים לתעש את תהליך הכנת הקפה כדי שניתן יהיה להכין כמה שיותר כוסות בכמה שפחות זמן. אין פלא אם כן שהמשקה שהפיקו מכונות הקפה הראשונות שפותחו באיטליה בראשית המאה ה-20 זכה לשם 'אספרסו', מהמילה אקספרס, מהיר. תחת ידיהם של בריסטות מיומנים המכונות האלה היו מסוגלות להפיק מאות כוסות של קפה איכותי בכל דקה. תוצר נוסף של התיעוש שאפיין את המאה ה-20 הוא הקפה הנמס, או קפה אינסטנט, שהומצא בניו זילנד ב-1890 ואפשר לאנשים ליהנות מקפה סביר גם בלי לצאת מהבית. בארצות הברית הפריחה הכלכלית בימים שאחרי מלחמות העולם הובילה להופעתן של רשתות כמו סטארבקס שהתמחו בהגשת קפה, והגלובליזציה המואצת במחצית השנייה של המאה ה-20 הביאה את הרשתות האלה לצד רשתות המזון המהיר ומותגי ביגוד לכל פינה בגלובוס. בישראל אפשר לראות את השפעתה של תרבות השפע והפריחה הכלכלית של שנות ה-90 ושנות ה-2000 בחדירה של מכונות אספרסו קטנות ומעוצבות למטבחים שלנו. כיום אנחנו נמצאים בעיצומו של מה שמכונה 'הגל השלישי' של תרבות הקפה, גל ששם דגש על קפה ארטיזני, כזה שהפולים שלו נבחרים בקפידה לפי חבל ארץ מסוים או אפילו מגדלים ספציפיים, והצרכנים אניני הטעם מתפלספים על יתרונותיה וחסרונותיה של מידת קלייה כזו או אחרת.</p>
                </div>
            </article>
            
            <article class="paragraph speaker-רן לוי">
                <div class="paragraph-meta">
                    <span class="speaker-name">רן לוי</span>
                    <span class="timestamp">40:49</span>
                </div>
                <div class="content">
                    <p>לסיכום, עושה רושם שלצד ההשפעות הקוגניטיביות שלו כסם מעורר וממריץ, חלק ניכר מהצלחתו של הקפה נזקף לזכותו של האופן הטבעי והחלק שבו השתלב המשקה הזה באינטראקציות החברתיות שלנו, ולאופן שבו הצליח להתעלות על החסרונות של היין והבירה בסיטואציות שבהן אנחנו זקוקים למשמן חברתי כדי לעודד אינטראקציות חיוביות שכאלה אבל ללא הבעייתיות שכרוכה בהשפעות המשכרות שלהם. היתרונות האלה אפשרו לקפה להתברג באופן יעיל ועמוק מאוד בתרבות האנושית, ואין כמעט ספק שהקפה ימשיך ללוות את האנושות במשך מאות ואולי אלפי שנים. יהיה מעניין לגלות איך ישתנו הקפה ותרבות הקפה כשבני האדם יתחילו יום אחד לעזוב את כדור הארץ ולהתיישב ברחבי מערכת השמש, או מה יחליף את הקפה בעולם הווירטואלי של המטאוורס. אז אולי אני צריך ללכת לקרוא בקפה.</p>
                </div>
            </article>
            
            <article class="paragraph speaker-רן לוי">
                <div class="paragraph-meta">
                    <span class="speaker-name">רן לוי</span>
                    <span class="timestamp">41:58</span>
                </div>
                <div class="content">
                    <p>זהו עד כאן. אני רוצה להגיד תודה לעופרה בת הזוג שלי שמכונת האספרסו המעולה שלה נתנה את ההשראה לפרק הזה, ולהודות גם לכל עובדי ועובדות 'קפה גרג' בעתלית שבו כתבתי את הפרק הזה ועוד הרבה פרקים של עושים היסטוריה. הם בטח מכירים אותי בשם האינדיאני שלי: 'הפוך גדול עם מאפה גבינה'. מיד נמשיך עם עדכונים על הנעשה ברשת עושים היסטוריה, אבל ראשית כתמיד, הפסקת חסות קצרה.</p>
                </div>
            </article>
            
            <article class="paragraph speaker-אוהב גבעתי">
                <div class="paragraph-meta">
                    <span class="speaker-name">אוהב גבעתי</span>
                    <span class="timestamp">42:35</span>
                </div>
                <div class="content">
                    <p>שרפתי קרשים, עשיתי דואות שעלו בלהבות, עכשיו את רואה... אם אתם מכירים מישהו שחזר מהמלחמה בעזה כשהוא או היא סוחבים איתם טראומה נפשית, אני רוצה לספר לכם על פלטפורמה בשם 'אלבום שקוף' שמטרתה לתמוך ולסייע בלוחמים הגיבורים האלה ובני משפחותיהם. אלבום שקוף הוא פרויקט שייסדו שני קצינים: אוהב גבעתי ושני סופר, שחוו על בשרם את הפציעות השקופות האלה מהשירות הצבאי. באתר של אלבום שקוף תמצאו למעלה מ-100 תוכניות שיקום עבור לוחמים משוחררים שמתמודדים עם פוסט-טראומה, כמו גם שירות ליווי אישי בתהליך השיקום וסרטוני וידאו עם טיפים ללוחמים ובני משפחותיהם. לצד הפלטפורמה הזו הושק גם סרט קצר שמורכב מחמישה קליפים בכיכובם של מיטב אמני ישראל שהתגייסו למשימה החשובה הזו: גורי אלפי, רונה קינן, שמואל וילוז'ני ואחרים. הקליפ הרביעי בסדרה 'שרפנו קרשים' שמו, יצא לאור ממש לפני שבוע והוא מבוצע על ידי המוזיקאי עמיר חדד ואוהב גבעתי, אחד משני מקימי האתר.</p>
                </div>
            </article>
            
            <article class="paragraph speaker-אוהב גבעתי">
                <div class="paragraph-meta">
                    <span class="speaker-name">אוהב גבעתי</span>
                    <span class="timestamp">43:43</span>
                </div>
                <div class="content">
                    <p>ובלילה בא הכל קורה, השדים כבר כאן ואתה לא רואה, כל מה שרציתי זה לדעת שאתה כאן... לשאלות העולם כבר מזמן לא שמעתי, מה שהאמנתי בו כבר לא נכון, לנצח במשחק הזה זה לא כוחות... מוזמנים להיכנס לאלבום שקוף בכתובת invisiblealbum.com ולשתף אותו עם מי שלדעתכם זקוק לסיוע כזה. invisiblealbum.com.</p>
                </div>
            </article>
            
            <article class="paragraph speaker-רן לוי">
                <div class="paragraph-meta">
                    <span class="speaker-name">רן לוי</span>
                    <span class="timestamp">44:09</span>
                </div>
                <div class="content">
                    <p>אוקיי משהו אחר לגמרי. בשבועות האחרונים עשיתי צעד די גדול מהבחינה האישית והחלטתי להיכנס גם לעולם הווידאו. אני מוכרח להודות שזה לא היה קל. קודם כל הרבה יותר קשה לצלם ולערוך וידאו מאשר להקליט פודקאסט, כך שהייתי צריך להשקיע המון זמן בהתמקצעות במדיה החדשה הזו. חדשה בשבילי כמובן. האתגר השני הוא שבווידאו אתם רואים אותי, ואחרי 17 שנה של הסתתרות מאחורי המיקרופון פתאום אני צריך להסתרק ולסדר את הזקן שלי לפני שאני מקליט. בקיצור עולם אחר. אז אם בא לכם לראות אותי ולא רק לשמוע אותי, אתם מוזמנים להצטרף לערוצים שלי ביוטיוב ובטיקטוק. התכנים בשני הערוצים האלה שונים. ביוטיוב אני משתדל ליצור סרטונים ארוכים ומושקעים יחסית, מאוד דומים באופיים לפודקאסט, בעוד שבטיקטוק בגלל האופי השונה של הפלטפורמה אני עושה משהו אחר. סרטונים קצרים שבהם אני עונה על שאלות של הצופים בתחומים שונים. למשל מהי שזירה קוונטית, מהו ניסוי החתול של שרדינגר, האם יש לנו רצון חופשי ועוד ועוד. חפשו 'רן לוי' ביוטיוב ובטיקטוק. ספרו לי מה אתם חושבים על הסרטונים שאני מעלה ואיך אני יכול לשפר אותם.</p>
                </div>
            </article>
            
            <article class="paragraph speaker-רן לוי">
                <div class="paragraph-meta">
                    <span class="speaker-name">רן לוי</span>
                    <span class="timestamp">45:31</span>
                </div>
                <div class="content">
                    <p>מה חדש ברשת עושים היסטוריה? ב'מתחת לכל ביקורת', הפודקאסט הקומי של אור בוטבול ועמרי הכהן, 'המשביר לצרכן'. מה חושבים לקוחות המשביר על הרשת הוותיקה הזו? למה כדאי להצטייד בבולים כשבאים לבקר בסניף? מה לעשות עם מינהלים בתוכו? ומה זה פרפומריה? ב'עושים רפואה', 'מיאלומה נפוצה: המרגל המשתכפל'. בלונדון של המאה ה-19 עיר של ערפל ופיח עולה תעלומה רפואית משונה. מה הקשר בין נטייה לשברים מרובים, עייפות כרונית ושתן עם תכונות מוזרות? התעלומה הזו הובילה לגילויה של מחלה בשם מיאלומה נפוצה, מחלה אונקולוגית שבה חולים עשרות אלפים גם היום. דוקטור יובל בלוך ואגם קדם מארחים את פרופסור מירב לייבה, מנהלת המחלקה ההמטולוגית בבית החולים אסותא אשדוד. ב'עושים פוליטיקה', 'קונספירציות פוליטיות'. העיתונאית מזל מועלם מארחת את דוקטור תום ביאליק לשיחה על ההיסטוריה של קונספירציות פוליטיות וביטחוניות שבהן נאחז הציבור לאחר אסונות גדולי ממדים. ב'עושים תוכנה', 'הצצה למוחו של ארכיטקט'. מה בדיוק עושה ארכיטקט תוכנה? כל ארכיטקט או ארכיטקטית שתשאלו יגידו לכם כנראה משהו אחר, לאו דווקא מכיוון שיש המון הגדרות לתפקיד, אלא בגלל שהוא מאוד אינדיבידואלי וכל ארכיטקט לוקח אותו לעולם שלו. אז איך נכנס ארכיטקט לתוך פרויקט? מהן הדרישות שמעניינות אותו ובאיזה אופן הוא מעדיף להציג את הארכיטקטורה של המערכת? בועז לביא בשיחה עם ממי לביא, אורח קבוע בפודקאסט וארכיטקט תוכנה וענן מנוסה. ואחרון חביב 'עושים טכנולוגיה', 'הלו, את המציאות בבקשה'. באמצע פברואר 2024 חשפה חברת OpenAI מודל בינה מלאכותית בשם Sora, 'שמיים' ביפנית. מודל המאפשר ליצור סרטוני וידאו באורך של עד דקה. הטכנולוגיה הזו היכתה את העולם בתדהמה. האם זה יהיה הרגע שבו הטכנולוגיה תגיע לתחנתה האחרונה, הרגע שידחוף אותנו לשאול 'הלו, אפשר לקבל את המציאות בבקשה?'. דוקטור יובל דרור יצא לבדוק את השאלה הזו.</p>
                </div>
            </article>
            
            <article class="paragraph speaker-רן לוי">
                <div class="paragraph-meta">
                    <span class="speaker-name">רן לוי</span>
                    <span class="timestamp">47:49</span>
                </div>
                <div class="content">
                    <p>כל הפודקאסטים שלנו זמינים באפליקציית עושים היסטוריה באנדרואיד, באתר הבית שלנו בכתובת osimhistoria.com ובכל אפליקציות הפודקאסטים באשר הן. כתמיד אם אתם אוהבים את הרשת ומעוניינים לתמוך בה, אנא עזרו לנו להביא מפרסמים ונותני חסות לפודקאסטים השונים ברשת שלנו. הכסף שמתקבל מהחסויות האלה הוא זה שמגיע לכיסם של המגישים הנפלאים שלנו שעושים עבודה מאומצת מאוד כדי להביא לכם את התוכניות שאתם כל כך אוהבים. אתם גם מוזמנים להציץ בספרים שלי שזמינים לרכישה באתר הבית שלי ranlevi.co.il. הספר השלישי שכתבתי נקרא 'קרב מוחות' והוא עוסק בהיסטוריה של הווירוסים למחשב. בשנות ה-70 וה-80 של המאה הקודמת מומחי המחשב היו בטוחים שווירוס מחשבים הוא מפלצת מיתולוגית, שכל כך קשה לכתוב תוכנה שמסוגלת לשכפל את עצמה עד שאף אחד לא מסוגל לעשות את זה. ואז הגיע ילד בן 15 עם מחשב אפל 2, אתם יודעים זה עם המסך הירוק ודיסק פלופי, והראה להם כמה הם טועים. קרב מוחות כמו כל ספריי מגיע עם הקדשה אישית לכם או למי שתבחרו להעניק את הספר במתנה. תודה על תמיכתכם בעושים היסטוריה.</p>
                </div>
            </article>
            
            <article class="paragraph speaker-רן לוי">
                <div class="paragraph-meta">
                    <span class="speaker-name">רן לוי</span>
                    <span class="timestamp">49:05</span>
                </div>
                <div class="content">
                    <p>עושים היסטוריה הם שלי נוי מנהלת ההפקה, שלי גואטה והילה שמש בהפקה ובעריכה, עמית חזז במכירות, אביב שם-טוב מנהל המכירות ודני טימור המנהל העסקי. אני רן לוי כותב ומגיש. אנחנו נשתמע בפרק הבא. להתראות.</p>
                </div>
            </article>
            
            <article class="paragraph speaker-רן לוי">
                <div class="paragraph-meta">
                    <span class="speaker-name">רן לוי</span>
                    <span class="timestamp">49:25</span>
                </div>
                <div class="content">
                    <p>בבית הזה אנחנו מצייתים לחוקי התרמודינמיקה!</p>
                </div>
            </article>
            
        </div>
        
    
        
    
        
    </div>

    <script>
        const audio = document.getElementById('audio-player');
        function seekTo(time) {
            audio.currentTime = time;
            audio.play();
        }
    </script>

        </main>

        <footer>
            <p>&copy;  כל הזכויות שמורות לבעלי הפודקאסט. שירות זה מתמלל לכבדי שמיעה ואינו בעל הזכויות על התוכן.</p>
        </footer>
    </div>
</body>
</html>