<!DOCTYPE html>
<html lang="he" dir="rtl">
<head>
    <meta charset="UTF-8">
    <meta name="viewport" content="width=device-width, initial-scale=1.0">
    <title>452: משחק החיים של קונווי [עושים היסטוריה] - פודטקסט</title>
    <link rel="stylesheet" href="../../styles.css">
    <script defer src="../../search.js"></script>
</head>
<body>
    <div class="container">
        <header class="site-header">
            <div class="logo">
                <a href="../../index.html">פודטקסט</a>
            </div>
            
            <div class="search-box">
                <input type="text" id="search-input" placeholder="חיפוש...">
                <div id="search-results" class="search-results hidden"></div>
            </div>

            <nav class="main-nav">
                <a href="../../index.html" class="nav-link">פרקים אחרונים</a>
                <a href="../../podcasts.html" class="nav-link">כל הפודקאסטים</a>
                <a href="../../rss.xml" class="rss-link" title="RSS">
                    <svg xmlns="http://www.w3.org/2000/svg" width="18" height="18" viewBox="0 0 24 24" fill="none" stroke="currentColor" stroke-width="2" stroke-linecap="round" stroke-linejoin="round"><path d="M4 11a9 9 0 0 1 9 9"></path><path d="M4 4a16 16 0 0 1 16 16"></path><circle cx="5" cy="19" r="1"></circle></svg>
                </a>
            </nav>
        </header>

        <main>
            
    <div class="episode-header">
        <h1>452: משחק החיים של קונווי [עושים היסטוריה]</h1>
        <div class="meta-row">
            <span class="meta-date">פורסם ב: 15 בספטמבר 2025</span>
            <a href="../../podcasts/osim-historia.html" class="meta-feed">עושים היסטוריה</a>
        </div>
    </div>

    <div class="transcript-container" id="transcript">
        
            <article class="paragraph speaker-Shani">
                <div class="paragraph-meta">
                    <span class="speaker-name">Shani</span>
                    <span class="timestamp">00:00</span>
                </div>
                <div class="content">
                    <p>אתם אוהבים חידות? לא כאלה של מה ההבדל בין חלב, אלא חידות שגורמות לכם לבהות בתקרה ולמלמל 'מין רגע, אבל אם הוא עשה כך...' תקשיבו לזה. יש עשרה חדרים. בכל אחד מהם ישן שובב. באמצע הלילה, כל אחד מהשובבים בתורו מתעורר ובודק את הדלת של החדר שלו. אם הדלת שלו בסדר, היא שם, היא דלת, אז הוא הולך לדלת של אחד החדרים האחרים, לא החדר שלו, מפרק אותה וסוחב אותה למחסן. ואז חוזר לישון. אם הוא מתעורר ומגלה שאין לו דלת בחדר כי מישהו לקח אותה, אז הוא הולך למחסן, לוקח דלת, מתקין אותה בחדר שלו וחוזר לישון. כך זה נמשך עד שכל אחד מעשרת השובבים התעורר ועשה את מה שהוא עשה. אנחנו לא יודעים באיזה סדר הם התעוררו, אנחנו לא יודעים איזה דלת כל אחד מהם פירק. השאלה היא: בסוף הלילה הזה, מה המספר המקסימלי של דלתות שיכולות להיות במחסן? אם בשלב הזה אתם עצרתם רגע, או עשיתם פאוזה, או העברתם אחורה כדי לשמוע את זה שוב, או התחלתם לספור על האצבעות או לצייר משהו על נייר או לעצום עיניים ולהתרכז ממש, יופי! כי הפרסומת הזאת נועדה לכם. כי חידות כאלה שהן חצי משחק וחצי כאב ראש זה בדיוק סוג החשיבה של אנשים שנהנים לאתגר את המוח שלהם עם שאלות קשות. ואם זה אתם, אז כדאי שתדעו את הדבר הבא: במהלך חודש פברואר מתקיים השלב הראשון של המיונים לנבחרות ישראל במדעים. יש דבר כזה. למדינת ישראל יש נבחרות בוגרות שהן מתחרות באולימפיאדות הבינלאומיות בכימיה, בפיזיקה, במתמטיקה, בביולוגיה, במדעי המחשב, בסייבר ובבינה מלאכותית. אליהן יכולים להתמיין תלמידות ותלמידים מכיתה ט' עד יא'. וישנה גם הנבחרת הצעירה שהיא עתודה לנבחרות הבוגרות, אליה מצטרפים כבר בכיתה ז'. אז מה עושים כשפרסומת כזאת נגמרת? פשוט נכנסים לרשת, מחפשים נבחרות ישראל במדעים, בודקים מתי זה קורה, ואולי מייצגים את ישראל באולימפיאדות הבינלאומיות במדעים. ואפילו לא צריך לדעת לעשות סקי בשביל זה. נבחרות ישראל במדעים הן מיזם משותף של משרד החינוך ומרכז מדעני העתיד של קרן מיימונידיס.</p>
                </div>
            </article>
            
            <article class="paragraph speaker-Ran Levi">
                <div class="paragraph-meta">
                    <span class="speaker-name">Ran Levi</span>
                    <span class="timestamp">02:31</span>
                </div>
                <div class="content">
                    <p>שלום וברוכים הבאים לעושים היסטוריה. פרק 452: משחק החיים של קונוויי. לומר שג'ון פון נוימן היה אדם מבריק, לא עושה לו חסד. למרות ששמו של המתמטיקאי האמריקאי לא מוכר בציבור הרחב כמו שמותיהם של איינשטיין וניוטון למשל, הוא נחשב בעיני רבים לאחד המדענים הגדולים בהיסטוריה ובטח במאה העשרים. לעבודתו של פון נוימן הייתה השפעה כבירה על מגוון רחב של תחומים: כלכלה, תורת המשחקים, סטטיסטיקה, פיזיקה, מדעי המחשב ועוד. המחשבים המודרניים למשל, מבוססים על עקרונות הפעולה שפון נוימן התווה בשנות ה-40. אחת מהשאלות הרבות שעניינו את פון נוימן הייתה האם ניתן לבנות מכונה שמסוגלת לשכפל את עצמה. העניין שלו בסוגיה הזו הגיע משיקולים מעשיים. אם ביום מן הימים אנחנו נרצה להתיישב בכוכבי לכת אחרים בגלקסיה, אחת האפשרויות לעשות את זה תהיה לשלוח רובוטים שיכינו את הקרקע לבואם של בני האדם. הם יכרו חומרי גלם, יתפילו מים, יבנו מפעלי תעשייה וכדומה. פון נוימן שיער שהדרך היעילה ביותר להביא המון רובוטים שכאלה לכוכב מרוחק, תהיה לשלוח לשם רובוט אחד, ושהוא ייצור עותקים חדשים של עצמו מחומרי גלם מקומיים. כמובן שלבנות רובוט שכזה בפועל, ועוד עם הטכנולוגיה שהייתה זמינה לפון נוימן בשנות ה-40, הייתה משימה מאתגרת מאוד. לכן, עמית שלו, מתמטיקאי בשם סטניסלב אולם, הציע לו פתרון חלופי. במקום לבנות את הרובוטים מחלקים פיזיים, להשתמש במודל מפשוט שרק ידמה את תכונותיה של המכונה הפיזית. המודל שהציע אולם היה מבוסס על לוח משבצות, כמו לוח המשחק של שחמט למשל, שבו כל משבצת תדמה רכיב מסוים של הרובוט. למשל, זרוע רובוטית שיכולה להיות באחת מתוך שלוש זוויות, תהפוך למשבצת שיכולה להיות באחד מתוך שלושה מצבים. עם מודל מופשט שכזה יהיה קל יותר להבין ולנתח את המערכת המתוכננת. ג'ון פון נוימן אהב את ההצעה של אולם ויישם אותה. הוא פיתח מודל שבו כל משבצת יכולה להיות באחד מתוך 29 מצבים אפשריים. הזמן במודל מתקדם באופן בדיד, זאת אומרת בקפיצות או תורות. בכל תור, מצבה של כל משבצת נקבע על ידי כללים שלוקחים בחשבון את מצבה של המשבצת ושל ארבעת המשבצות שמקיפות אותה בתור הקודם. למשל כלל בסגנון 'אם המשבצת היא במצב מספר 3 וכל המשבצות שסביבה במצב מספר 5, אז בתור הבא המשבצת תשנה את מצבה למצב מספר 20'. כללים שכאלה יכולים לדמות תהליכי קבלת החלטות אצל הרובוט, כמו למשל אם הזרוע נמצאת בזווית של 30 מעלות והרובוט צריך להרים חפץ מהקרקע, הזרוע תשנה את מצבה ל-90 מעלות. כפי שאתם יכולים להבין מהתיאור הזה, ההתנהגות של המכונה הווירטואלית שיצר פון נוימן היא אוטומטית לחלוטין. זאת אומרת, מהרגע שקבעת את תכונותיה של המכונה, ההתנהגות שלה נקבעת בצורה אוטומטית ללא מעורבות אנושית על סמך התכונות האלו בשילוב מה שקורה סביב המכונה בכל רגע נתון. זה מקור השם שנתנו פון נוימן וסטניסלב אולם למודל המשבצות שלהם: אוטומט תאי (Cellular Automata). הפשטות של האוטומט התאי - משבצות שיכולות להיות רק במצבים מסוימים וזמן שחולף בקפיצות - אפשרה לפון נוימן לנתח את הבעיה שלו בכלים מתמטיים והוא אכן הצליח להראות שאפשר עקרונית לבנות מכונה שמסוגלת לשכפל את עצמה. לרוע המזל, פון נוימן הלך לעולמו בגיל 53 בלבד לפני שהוא הספיק לחקור לעומק את התכונות והיתרונות של אוטומטים תאיים, והרעיונות שלו בתחום הזה לא זכו לאותה תהודה שלה זכו תרומותיו האחרות של פון נוימן למדע ולטכנולוגיה.</p>
                </div>
            </article>
            
            <article class="paragraph speaker-Ran Levi">
                <div class="paragraph-meta">
                    <span class="speaker-name">Ran Levi</span>
                    <span class="timestamp">07:31</span>
                </div>
                <div class="content">
                    <p>אחד המדענים הבודדים ששמעו על אוטומטים תאיים בשנים שלאחר מכן היה המתמטיקאי ג'ון הורטון קונוויי, שנתקל בעבודתו של פון נוימן בספר שהוא קרא כנער. הרעיון של מכונה וירטואלית ואוטומטית לחלוטין שמסוגלת לבצע פעולות מתוחכמות כדוגמת שכפול עצמי סקרן מאוד את קונוויי, אבל הייתה לו תחושה שהאוטומט התאי של פון נוימן, על כל 29 המצבים שכל משבצת יכולה להיות בהם, היה מורכב מדי. הוא שאל את עצמו אם אפשר אולי לתכנן אוטומט תאי שיהיה פשוט יותר ובכל זאת יוכל להפגין התנהגויות מורכבות ומעניינות. קונוויי אימץ אם כן את המודל הבסיסי של פון נוימן: סריג משבצות דו-ממדי וזמן בדיד שמתקדם בתורות, בשינויים קלים. במקום 29 מצבים, כל משבצת יכולה לקבל רק שני מצבים: שחור או לבן, 1 או 0. וכל משבצת מושפעת ממצבן של כל שמונה המשבצות שמקיפות אותה, במקום רק ארבע משבצות. כמו במודל של פון נוימן, המתכנן קובע אך ורק את הדפוס ההתחלתי של המשבצות, זאת אומרת אלו משבצות יהיו שחורות ואלו לבנות, ומכאן ואילך השינוי במצבן של המשבצות נקבע באופן אוטומטי על ידי כללים קבועים. האתגר המרכזי שניצב מול קונוויי היה לבחור את אותם הכללים. עקרונית, יש מיליוני דרכים אפשריות שבהן מצבה הנוכחי של משבצת בשילוב מצבן של המשבצות הצמודות אליה יכולים לקבוע את המצב העתידי שלה. אבל כפי שגילה קונוויי עד מהרה, רוב הכללים מובילים להתנהגויות לא ממש מעניינות. כמו למשל כל המשבצות על הלוח הופכות ללבנות או שכולן הופכות לשחורות. לקונוויי לא הייתה גישה למחשב באותו הזמן, ולכן הוא נאלץ לבחון באופן ידני בעזרת לוח משבצות וכלי משחק אינספור כללים פוטנציאליים, עד שלבסוף הוא מצא את הכללים שהוא חיפש. ואלו הם. הראשון: אם למשבצת שחורה יש פחות משני שכנים שחורים, היא מתה מבדידות, זאת אומרת היא הופכת ללבנה. אם יש לה יותר משלושה שכנים שחורים, היא מתה מצפיפות. והשני: משבצת תהפוך לשחורה, זאת אומרת תיוולד, אם יש לה בדיוק שלושה שכנים שחורים. שני הכללים הפשוטים האלה גילה קונוויי מפיקים התנהגות מרתקת ובלתי צפויה. למשל, אם מחילים את הכללים הללו על דפוס התחלתי של חמש משבצות שחורות שמסודרות בצורה מסוימת, הדפוס הזה מתחיל לזוז במירכאות על לוח המשבצות במהירות של תא אחד בכל ארבעה תורות. זאת אומרת אחרי ארבעה תורות אנחנו נקבל את אותו הדפוס כשהוא מוזז תא אחד ימינה ולמטה, והדפוס הזה ימשיך לנוע באותו הכיוון לנצח כל עוד אין משהו שיפריע לו בדרך. קונוויי קרא לדפוס הזה 'גליידר', אם כי בדיעבד הוא סיפר כנראה היה נכון יותר לקרוא לו נמלה, מכיוון שהוא מזכיר מאוד נמלה שהולכת על הלוח. הגליידר הוא רק אחד מתוך סדרה של יצורים, אם אפשר לכנות אותם כך, שנוצרו באוטומט התאי באופן ספונטני מתוך דפוסי ההתחלה שניסה קונוויי. היו יצורים שמהרגע שנולדו לא זזו ממקומם, קצת כמו צמחים. יצורים אחרים שינו את צורתם באופן מחזורי, כמו למשל ה'בלינקר', הקרפדה והפולסר. ויצורים אחרים שכמו הגליידר היו מסוגלים לנוע על הלוח בכיוונים ומהירויות שונות. קונוויי כינה את כל היצורים האלה בשם הכולל חלליות. המילים שבהן השתמשתי כדי לתאר את הדפוסים שהופיעו באוטומט התאי - יצורים, נמלה, צמחים וכדומה - יכולות להסביר לכם מדוע החליט קונוויי לקרוא למודל שלו בשם משחק החיים. למרות שברור שכל הדפוסים האלה נוצרים באופן מכניסטי לחלוטין מתוך שני הכללים הפשוטים ששולטים בהתנהגותו של האוטומט התאי, מפתה מאוד לחשוב עליהם כעל מעין יצורים חיים שנולדים, זזים ומתים בעולם המשבצות הווירטואלי שלהם. באותה התקופה קונוויי נהג להתכתב עם מתמטיקאי אחר בשם מרטין גרדנר, שחלק עמו את החיבה לחידות ומשחקים מתמטיים. לגרדנר היה טור קבוע ומצליח מאוד במגזין ותיק בשם Scientific American, שבו הוא שיתף את קוראיו במשחקים וחידות שכאלה. קונוויי סיפר לגרדנר על משחק החיים החדש שלו, וגרדנר התלהב מהרעיון ופרסם אותו בגיליון של אוקטובר 1970. אף אחד משניהם לא חזה את התגובה הנלהבת של קהל הקוראים למשחק החיים. כל מתמטיקאי יספר לכם שחובבי מתמטיקה נמשכים לרעיונות אסתטיים ואלגנטיים, ויש משהו מקסים ואלגנטי מאוד ברעיון של שני כללים פשוטים שאם מפעילים אותם שוב ושוב ושוב על דפוס פשוט של משבצות שחורות ולבנות יוצרים עולם וירטואלי עשיר ומורכב של יצורים בעלי תכונות שונות ומשונות. משחק החיים הסעיר את דמיונם של אלפי חובבי מתמטיקה בכל רחבי העולם, ומרטין גרדנר קיבל יותר מכתבי קוראים על משחק החיים מאשר קיבל כל מאמר או טור כלשהו בכל מאה ומה שנות קיומו של Scientific American. בתוך שנים ספורות נוצרה קהילה גדולה ותוססת של שחקנים שהחלו לחקור את העולם המופלא של משחק החיים בעזרת המחשבים האישיים שהחלו להופיע בשנות ה-70, והם שיתפו זה את זה בתגליות שלהם בכנסים ומגזינים של הקהילה. מכיוון שקל מאוד ליישם בתוכנה את שני הכללים הבסיסיים של משחק החיים, אפילו מתכנת מתחיל יכול לכתוב תוכנה שכזו בקלות יחסית, השחקנים יכלו לנסות אלפי דפוסי התחלה שונים ומשונים ולבחון את הצורות והדפוסים שיתפתחו מהם. התוצאה הייתה שטף של צורות מעניינות ודפוסים חדשים, שאחד מהם הוביל למה שהיא כנראה אחת מהתגליות המפתיעות והמרתקות ביותר לגבי משחק החיים.</p>
                </div>
            </article>
            
            <article class="paragraph speaker-Ran Levi">
                <div class="paragraph-meta">
                    <span class="speaker-name">Ran Levi</span>
                    <span class="timestamp">13:53</span>
                </div>
                <div class="content">
                    <p>בטור שהציג את משחק החיים, ג'ון קונוויי הציב אתגר לקוראיו של המגזין: מי שיצליח למצוא דרך להפיק אינסוף יצורים חדשים בתוך עולם המשחק, יזכה בלא פחות מ-50 דולר. כן, מסתבר שיש תחומים שיש בהם אפילו פחות כסף מבפודקאסטים. קונוויי שיער שאין דרך שכזו, אבל להפתעתו תוך פחות מחודשיים הצליח סטודנט בשם ביל גוספר למצוא דפוס משבצות התחלתי שפולט גליידר חדש בכל 30 תורות. יצור שקיבל את השם 'רובה גליידרים' או 'גוספר גאן' על שם מגלהו. קונוויי גילה שבעזרת רובה הגליידרים אפשר ליצור במשחק החיים דפוס שמחקה את פעולתו של רכיב אלקטרוני בשם שער לוגי. אני לא אכנס כרגע להסבר של מהו שער לוגי ואיך אפשר ליצור אותו בתוך משחק החיים, אבל הפרט החשוב לענייננו הוא ששערים לוגיים הם הרכיבים הבסיסיים שמהם עשויים המחשבים שלנו. למשל, מעבד של מחשב הוא לא יותר מאשר מיליארדי שערים לוגיים שמחוברים זה לזה בדרכים שונות. העובדה שאפשר לחקות או לדמות את פעולתם של שערים לוגיים בתוך משחק החיים פירושה שאפשר לפחות בתאוריה לבנות בתוך משחק החיים מחשב וירטואלי שלם. ואכן בשנת 2000 הצליח חובב משחק בשם פול רנדל לבנות מחשב שכזה בפועל בתוך משחק החיים. 36 אלף תאים שיחד דימו את פעולתם של מעבד, זיכרון, ערוצי תקשורת וכדומה. מישהו אפילו הצליח ליצור תוכנה למחשב הווירטואלי הזה שמריצה את... משחק החיים. כן, משחק החיים שרץ בתוך משחק החיים. המחשב הווירטואלי שיצר רנדל, למרות שהוא מגניב ברמות, הוא כמובן לא ממש מעשי בתור מכונת חישוב אמיתית. כל מחזור פעולה שלו דורש משהו כמו 11 אלף תורות של המשחק. אבל זו לא הנקודה. חשיבותו האמיתית של ההישג הזה היא שמדובר בהוכחה מעשית לכך שמשחק החיים הוא מה שמכונה 'שלם טיורינג'. מבלי להיכנס לדקויות של ההגדרה הפורמלית של התכונה הזו, אפשר לומר שהמשמעות שלה היא שההתנהגות שמפגין משחק החיים היא מספיק מורכבת כדי שאפשר יהיה לבצע בעזרתו כל חישוב שהמחשבים הרגילים שלנו מסוגלים לבצע. וזו עובדה מפתיעה. משחק החיים מציית לכללים פשוטים מאוד, ולכן קל להניח שאם רק היינו מחפשים טוב וחושבים על זה ממש ממש חזק, היינו יכולים למצוא דרך לחזות מראש אלו צורות ודפוסים יתפתחו מכל דפוס התחלתי. אבל בפועל, אם משחק החיים שלם טיורינג, המשמעות היא שבהגדרה לעולם לא ניתן לחזות את ההתנהגויות של המשחק בצורה מושלמת. זו מסקנה שקשורה לבעיה מוכרת מאוד במדעי המחשב בשם 'בעיית העצירה', שאני לא אכנס אליה כרגע. השורה התחתונה: ישנם דפוסי התחלה שלא משנה מה נעשה, לא נוכל לנחש מראש את האופן שבו הם יתפתחו ואת הצורות והדפוסים שהם יפיקו. בניסוח אחר, אנחנו רגילים לחשוב שמכונה שתהיה מסוגלת להפגין התנהגות מורכבת ועשירה מאוד חייבת להיות בעצמה מורכבת ומסובכת. הרי אנחנו בני האדם מפגינים התנהגויות מורכבות ועשירות, וברור שאנחנו בעצמו מכונות מורכבות ומסובכות מאוד. ואפילו שעון מחוגים מכני סטנדרטי עשוי מעשרות גלגלי שיניים שמשתלבים זה בזה בדרכים שונות ומשונות. אבל משחק החיים לעומת זאת הוא אוטומט תאי פשוט ביותר. שני כללים בסיסיים, משבצות שחורות ולבנות, וזהו. העובדה שמערכת כה פשוטה ובסיסית מסוגלת להפגין התנהגות שאפשר להשוות אותה לזו של מחשב שמכיל מיליארדי טרנזיסטורים ושערים לוגיים, מלמדת אותנו שמורכבות פנימית היא לא תנאי הכרחי להופעתן של התנהגויות מתוחכמות ועשירות. גם מערכות פשוטות מאוד יכולות בתנאים המתאימים להפגין התנהגויות מתוחכמות ועשירות שכאלה. ולתובנה הזו יש השלכות מרתקות שמהדהדות בכמעט כל תחום במדע ובטכנולוגיה.</p>
                </div>
            </article>
            
            <article class="paragraph speaker-Ran Levi">
                <div class="paragraph-meta">
                    <span class="speaker-name">Ran Levi</span>
                    <span class="timestamp">18:42</span>
                </div>
                <div class="content">
                    <p>סטיבן וולפרם הוא אחד האנשים המרתקים והשנויים ביותר במחלוקת במדע המודרני. וולפרם הוא גאון, על כך אין עוררין. כבר כשהיה בן 15 הוא פרסם את המאמר הראשון שלו על תורת הקוונטים, ואת הדוקטורט שלו בפיזיקת חלקיקים הוא קיבל כשהיה בן 20 בלבד. ההתקדמות שלו בעולם המחקר הייתה כל כך מהירה, עד שוולפרם חש שהמסגרת האקדמית המקובלת מגבילה אותו, ובגיל 27 הוא החליט לפרוש מהאקדמיה ולצאת לדרך עצמאית. הוא פיתח תוכנת מחשב פופולרית בשם 'מתמטיקה' והקים חברה, Wolfram Research, שהפכה אותו לאיש עשיר מאוד. כל כך עשיר, עד שכיום וולפרם יכול להרשות לעצמו לעשות פחות או יותר מה שבא לו בלי לשאול אף אחד. למשל, את התגליות המדעיות שלו הוא לא מפרסם בירחונים המדעיים המקובלים, אלא בספרים שהוא מפרסם באתר האינטרנט שלו. למה? כי הוא חושב שהוא לא צריך לקבל רשות מאף אחד כדי לפרסם מאמר. יש לא מעט אנשים שאוהבים את העקשנות הזו של וולפרם ללכת בדרך העצמאית שלו, ורואים בעצמאות הזו המשך ישיר למסורת של המדען הג'נטלמן מהמאות הקודמות: אנשים כמו צ'ארלס דרווין ואייזק ניוטון שפעלו באורח עצמאי ומימנו את המחקרים שלהם בעצמם. מאידך, יש המון מדענים שמאוד לא אוהבים את העקשנות של וולפרם לפעול מחוץ לגבולות הממסד המדעי המקובל. למשל, מכיוון שוולפרם לא מפרסם את המאמרים בירחונים המדעיים, הם לא עוברים ביקורת עמיתים לפני שהם יוצאים לאור. וולפרם מעדיף קודם כל לפרסם ורק אחר כך לקבל ביקורת. אבל התפיסה המקובלת בעולם המדע היא שמאמר שלא עבר ביקורת עמיתים הוא לא מאמר מדעי ולא משנה מה כתוב בו. הוא יכול להיות נחמד בתור כתבה לעיתון או תסריט של פודקאסט, אבל מאמר מדעי זה לא. וליש לכך סיבה טובה כמובן. העולם מלא באנשים הזויים שיש להם תאוריות מדעיות הזויות, וביקורת עמיתים היא השיטה הטובה ביותר שיש לנו היום כדי לסנן את הרעיונות הטובים והרציניים מתוך השטף האינסופי של שטויות וקשקושים חסרי פשר. העובדה שוולפרם מסרב לפרסם את המאמרים שלו בירחונים המדעיים פירושה שמדענים רבים מסרבים לקחת אותו ברצינות. סטיבן וולפרם הוא ממש לא אדם הזוי, אבל האמת היא שהוא גם לא המדען היחיד שפועל בשוליים של הממסד המדעי. כנראה שלא הייתי טורח לספר לכם עליו, אלמלא העובדה שיש המון אנשים שחושבים שלרעיונות שלו יש פוטנציאל לשנות את הפיזיקה והמדע בכלל, בקנה המידה של השינוי שחוללו תורת היחסות ותורת הקוונטים. לא פחות. למרות שהוא החל את הקריירה שלו בתחום פיזיקת החלקיקים, בתחילת שנות ה-80 של המאה הקודמת וולפרם פנה לעסוק בתופעה שונה לחלוטין: מורכבות. יש לא מעט מערכות בטבע שמפגינות התנהגויות מורכבות, כאלה שקשה מאוד לתאר אותן באמצעות משוואות מתמטיות וקשה מאוד לחזות אותן. למשל: מזג האוויר, התנהגות של מושבות נמלים, ואפילו התנהגות חברתית של בני אדם. וולפרם הבחין בכך שרבות מהמערכות האלו עשויות מהמון רכיבים פשוטים יחסית, ושההתנהגויות המורכבות שלהן הן תוצאה של האינטראקציות בין הרכיבים האלה. הוא שאל את עצמו איך יכולה מורכבות שכזו להופיע מתוך אוסף של אינטראקציות פשוטות יותר, והשאלה הזו הובילה אותו עד מהרה לגלות את האוטומטים התאיים, שגם המורכבות שלהם היא תוצאה של אינטראקציות או כללים פשוטים. וולפרם החליט להתמקד במחקרים שלו בסוג הפשוט ביותר האפשרי של אוטומט תאי: אוטומטים חד-ממדיים. במשחק החיים עולם המשחק הוא לוח משבצות דו-ממדי, כמו לוח שחמט. באוטומט חד-ממדי, כמו שמרמז השם, הזירה שעליה מתנהלים הדברים היא שורה אחת בלבד של משבצות. פרט לשינוי הזה, העיקרון נותר זהה בשני המקרים. הזמן מתקדם בתורות, כל משבצת יכולה להיות שחורה או לבנה - 1 או 0, ומצבה של כל משבצת בתור הנוכחי תלוי במצב שלה ובמצב של שתי המשבצות שלידה בתור הקודם. כמו ג'ון קונוויי בזמנו, גם וולפרם היה צריך לבחור את הכללים הספציפיים ששולטים בהתנהגותן של המשבצות, כך שהאוטומט התאי שלו יפיק התנהגויות מעניינות. אבל בעוד שלקונוויי היו מיליוני כללים פוטנציאליים לבחור מהם, הפשטות הקיצונית של האוטומט החד-ממדי הביאה לכך שבמקרה שלו לוולפרם היו בסך הכל 256 כללים פוטנציאליים. מה שאומר שהוא יכול היה להרשות לעצמו לבחון את ההתנהגויות של כל הכללים האלה באמצעות סימולציות מחשב פשוטות יחסית. כצפוי, רוב הכללים שבחן וולפרם הפיקו התנהגויות די משעממות. למשל, בתוך מספר תורות כל המשבצות בשורה הפכו לשחורות, או שכולן הפכו ללבנות. כללים אחרים הפיקו דפוסים מחזוריים, שחזרו על עצמם שוב ושוב ללא שינוי מהותי. אבל כמה מהכללים בכל זאת הובילו לדפוסים מעניינים ומרתקים. למשל: כלל מספר 30 מתוך 256 הכללים האפשריים יצר דפוס אקראי שאף פעם לא חזר על עצמו. כלל 110 יצר התנהגויות שהזכירו במורכבות שלהן את משחק החיים: דפוסים שלא היו אקראיים לגמרי מצד אחד, אבל גם לא מחזוריים לחלוטין מהצד השני. ב-1998 הוכיח אחד מעוזריו של וולפרם, המתמטיקאי מת'יו קוק, שכמו משחק החיים, גם כלל 110 יוצר אוטומט תאי שהוא שלם טיורינג. בשמה הוא מסוגל להפיק התנהגויות מורכבות כמו אלו של מחשב רגיל. העובדה שאפילו אוטומט תאי חד-ממדי - האוטומט הכי פשוט שאפשר לחשוב עליו, פשוט אפילו יותר ממשחק החיים - בכל זאת מסוגל להפיק התנהגות כה מורכבת, גרמה לגלגלים במוחו של וולפרם להסתובב, והתובנות שהוא הפיק התגבשו במרוצת הזמן לכדי תאוריה מדעית חדשה שוולפרם שטח בספר בשם 'סוג חדש של מדע'. כפי שאתם יכולים להבין מהשם שהוא נתן לספר, צניעות היא לא הצד החזק של וולפרם.</p>
                </div>
            </article>
            
            <article class="paragraph speaker-Ran Levi">
                <div class="paragraph-meta">
                    <span class="speaker-name">Ran Levi</span>
                    <span class="timestamp">25:35</span>
                </div>
                <div class="content">
                    <p>השאלה שמציג וולפרם בספרו נוגעת במשהו אולי העיקרון הבסיסי ביותר של המדע המודרני. כשמדענים מנסים לתאר את התנהגותן של מערכות, הם שואפים לעשות זאת באמצעות משוואות מתמטיות. למשל, משוואות שמתארות את תנועתו של כוכב לכת מסביב לשמש, או משוואות שמתארות את הסיכוי שאלקטרון יהיה במקום כלשהו סביב גרעין האטום. אבל כפי שציינתי קודם, יש המון תופעות בטבע - למעשה רוב התופעות בטבע - שאנחנו לא מצליחים לתאר באמצעות משוואות מתמטיות אלא בצורה מקורבת מאוד, אם בכלל. למשל: האופן שבו מתפשט וירוס באוכלוסייה, לאן בדיוק ינוע הוריקן בעתיד וכדומה. מדוע נכשלת המתמטיקה מלבוא ולתאר מערכות מורכבות שכאלו? האם זה בגלל שאנחנו פשוט לא מבינים טוב מספיק את המערכות האלה? או שאולי יש סיבה אחרת, עמוקה יותר? כדי לענות על השאלה הזו, אנחנו צריכים לבחון את תופעות הטבע המורכבות הללו מנקודת מבט אחרת. לצורך ההסבר, בואו נניח שאני מריץ סימולציה ממוחשבת של סופת הוריקן. כדי לגלות לאן ינוע הוריקן בעתיד, המחשב פותר משוואות מתמטיות שמתארות את ההתנהגות של האוויר בתוך ההוריקן. במילים אחרות, המחשב מבצע חישובים שיחד קובעים איפה יהיה ההוריקן בעוד כך וכך ימים. אבל מה קורה בתוך ההוריקן עצמו? זאת אומרת, איך ההוריקן האמיתי, זה שאשכרה מסתובב מעל האוקיינוס, איך הוא יודע במירכאות לאן הוא צריך לנוע? התשובה היא שכיוון התנועה של ההוריקן נקבע על ידי האינטראקציות בין מולקולות האוויר. אינטראקציות שיחד קובעות איפה יהיה ההוריקן בעוד כך וכך ימים. יש דמיון ברור בין התהליך שמבצע המחשב לבין התהליך שמתרחש בתוך ההוריקן. בשניהם מדובר על אוסף של צעדים שמוולדים לתוצאה כלשהי. ולכן אנחנו יכולים להתייחס גם אל מה שמתרחש בתוך ההוריקן האמיתי כאל סוג של חישוב. אומנם החישוב שמבצע ההוריקן שונה מאוד באופיו מהחישוב שמתרחש בתוך המחשב. למשל במחשב החישובים נעשים בטור זה אחר זה במקום אחד שנקרא המעבד, בעוד שבהוריקן האינטראקציות בין המולקולות נעשות במקביל ובאופן מבוזר בכל רחבי הסופה. אבל אלו עדיין בגדול שני היבטים של אותה תופעה. זה קצת כמו שאני אפתור בראש תרגיל מתמטי: אומנם מה שמתרחש בתוך המוח שלי שונה מאוד ממה שקורה בתוך מחשבון מתמטי, אבל בסופו של דבר שנינו עושים את אותו הדבר - פותרים תרגיל. במילים אחרות, אנחנו יכולים להתייחס אל ההוריקן כאל מערכת חישובית. ההתנהגויות שמפיקה המערכת החישובית של ההוריקן הן מאוד מגוונות. זאת אומרת, יש המון תת-זרמים של רוחות, מערבולות גשם וכדומה. בהיבט הזה יש דמיון בין ההוריקן למערכות חישוביות אחרות, כמו למשל משחק החיים, שגם בו מתקבלות התנהגויות מאוד מגוונות, וגם המוח שלנו - שהחישובים שמתבצעים בו יוצרים מגוון של התנהגויות אנושיות שונות ומשונות. וולפרם מסיק מהדמיון הזה שכל המערכות השונות הללו - המחשב, ההוריקן, משחק החיים וכדומה - ניחנות באותה רמה של מורכבות חישובית. רעיון שהוא מכנה 'עיקרון השוויון החישובי'. ומכיוון שיש להן את אותה המורכבות החישובית הוא אומר, אי אפשר להיעזר במערכת אחת כדי לנסות ולחזות את התנהגותה של מערכת אחרת. תחשבו על זה ככה. אני יותר חכם מנמלה ולכן אני יכול לחזות את ההתנהגות שלה בצורה די מדויקת. למשל אני יודע שבכל פעם שאני אשים לידה גרגיר סוכר היא תאסוף אותו ותיקח אותו לקן. אבל אם יש לי מושבה של נמלים, זאת אומרת מיליוני נמלים שפועלות בשיתוף פעולה, אני כבר לא יכול לחזות את ההתנהגות של המושבה באותה הקלות. אני לא יודע לומר איפה המושבה תחליט להקים את הקן שלה, או כמה חדרים יהיו בקן הזה ומה ישמש כל חדר. למה? כי מושבת הנמלים היא מערכת הרבה יותר מורכבת מבחינה חישובית מנמלה בודדת. ואני לא מספיק חכם כדי לחזות את ההתנהגות שלה. בניסוח אחר, אני לא יכול לקחת את המורכבות החישובית של מושבת הנמלים ולצמצם אותה לכדי כלל פשוט בסגנון 'אם X אז Y'. לעיקרון הזה וולפרם קורא 'עיקרון אי-הצמצום החישובי'. וזו הסיבה לדעתו שאנחנו לא מסוגלים, ויותר חשוב - לעולם לא נהיה מסוגלים - לחזות את התנהגותן של מערכות מורכבות כגון הוריקן, מושבת נמלים והמוח האנושי באמצעות משוואות מתמטיות. כדי למצוא משוואה מתמטית שמתארת את ההתנהגות של ההוריקן, אני צריך להיות יותר חכם מההוריקן, או במילים אחרות המורכבות החישובית שלי צריכה להיות גדולה יותר מהמורכבות החישובית של ההוריקן. אבל זה לא מה שקורה בפועל. בפועל לי ולהוריקן יש את אותה מורכבות חישובית, ומכיוון שאי אפשר לצמצם את המורכבות החישובית של ההוריקן, באותו אופן שבו אי אפשר לצמצם את המורכבות החישובית של מושבת נמלים, פירוש הדבר שאי אפשר למצוא קיצור דרך במירכאות כמו משוואה מתמטית שיאפשר לי לחזות את ההתנהגות של ההוריקן. כעת אתם יכולים להבין אולי את פשר השם שהעניק וולפרם לספרו: סוג חדש של מדע. וולפרם גורס שהפרדיגמה המקובלת במדע המודרני - הניסיון לתאר מערכות מורכבות באמצעות משוואות מתמטיות - נועדה לכישלון. פה ושם אנחנו מצליחים למצוא תיאורים מתמטיים שכאלה, אבל רק במקרים נדירים יחסית שבהם נוצרים במערכת המורכבת כיסים של חוסר מורכבות. למשל, אנחנו לא מסוגלים לחזות מראש איך בדיוק יתפתח דפוס התחלתי מסוים במשחק החיים, אבל אם במקרה יש לנו גליידר - יצור שנע בקו ישר במהירות קבועה - אנחנו בכל זאת יכולים לחזות איפה הוא יהיה בעוד כך וכך תורות. באותו אופן אנחנו לא יכולים לחזות התנהגות של מושבת נמלים, אבל אם במקרה כל הנמלים הולכות בטור עורפי לאותו הכיוון, אנחנו יכולים. קיצורי דרך שכאלה אפשר למצוא רק במקרים ספציפיים כדי לתאר את ההתנהגות של מערכת במונחים של משוואה מתמטית. וולפרם אם כן מבקש מהמדענים להחליף דיסקט. במקום לנסות ולמצוא תיאורים מתמטיים למערכות מורכבות, הוא מציע להם לנסות ולגלות את הכללים הבסיסיים ששולטים בהתנהגותן של המערכות האלה ולהריץ סימולציות ממוחשבות כדי לראות מה הן יעשו בפועל, בדומה לאופן שבו מתנהל משחק החיים. כמובן שסימולציות ממוחשבות שכאלה הן לא דבר חדש לגמרי במדע. לא מעט חוקרים משתמשים בסימולציות במסגרת המחקרים שלהם. אבל ההנחה המובלעת במקרים האלה היא שהסימולציה הממוחשבת היא רק כלי עזר, פתרון זמני להתמודדות עם האתגר של מערכת מורכבת, עד היום שבו נצליח למצוא את המשוואה המתמטית ששולטת בה. וולפרם מעלה את השימוש בסימולציות מדרגת כלי עזר לדרגה שאומרת 'זו הדרך האפשרית היחידה להתמודדות עם אתגר המורכבות'. חשוב לומר שלוולפרם אין הוכחה מוצקה במובן של הוכחה מתמטית לעקרונות שלו. הרעיונות האלה נובעים מתוך הניסיון המעשי שלו עם אוטומטים תאיים והדמיון בינם לבין מערכות מורכבות בטבע. למשל אין לנו הוכחה מוחלטת לכך שמערכות טבעיות כמו הוריקן ומושבת נמלים הן שלמות טיורינג באותו האופן שבו משחק החיים וכלל 110 הם שלמים טיורינג. אבל הדמיון הברור בין אוטומטים תאיים למערכות טבעיות שכאלו הוא הסיבה שוולפרם חושב שבאותו אופן שבו אי אפשר לחזות מראש את ההתנהגות של אוטומטים תאיים, גם אי אפשר לחזות מראש את ההתנהגות של מערכות טבעיות מורכבות.</p>
                </div>
            </article>
            
            <article class="paragraph speaker-Ran Levi">
                <div class="paragraph-meta">
                    <span class="speaker-name">Ran Levi</span>
                    <span class="timestamp">34:10</span>
                </div>
                <div class="content">
                    <p>כאמור, הרעיונות של וולפרם רחוקים מאוד מלהיות בקונצנזוס המדעי, ורוב המדענים עדיין שואפים למצוא את המשוואות המתמטיות שיצליחו לתאר מערכות מורכבות. אבל סטיבן וולפרם לא עוצר, ובשנים האחרונות הוא מרכז את מאמציו במה שהיא אולי החידה הגדולה מכולן: טיבו של היקום. קחו אזור מסוים במרחב. סלקו ממנו כל פיסה של חומר או אנרגיה. כל אטום, כל אלקטרון, אפילו את הפוטונים. הכל. מה נשאר? כלום. אבל אנחנו יודעים שאפילו הכלום הזה הוא משהו. תורת היחסות מלמדת אותנו שהמרחב מסוגל להימתח ולהתעקם, ותורת הקוונטים אומרת שאנרגיה אקראית מופיעה ונעלמת בו ללא הרף. אז ממה עשוי הכלום הזה? ב-1969 הציע מדען מחשב גרמני בשם קונרד זוזה פתרון אפשרי לשאלה הזו. המשוואות המתמטיות שבהן אנחנו נעזרים כדי לתאר את היקום מניחות שהמרחב הוא רציף, זאת אומרת הוא לא מחולק לחתיכות קטנות כמו למשל המשבצות של משחק החיים. זוזה תהה אם אולי ההנחה הזו שגויה מיסודה. הרי גם מים לצורך העניין נראים לנו רציפים לחלוטין, אבל זו אשליה. אם אנחנו נביט על המים ממש ממש מקרוב, אנחנו נראה שבמציאות המים עשויים ממולקולות, זאת אומרת חתיכות קטנות ובדידות של חומר. אולי גם הרציפות של היקום - הציע זוזה - היא לא יותר מאשליה. אולי גם המרחב, המשהו שממנו מורכב היקום, הוא בדיד והוא עשוי מחלקיקים יסודיים כלשהם, מעין אטומים של המרחב. מה הם האטומים של המרחב וממה הם עשויים? הפיזיקאי אדוארד פרדקין, שהמשיך את עבודתו של זוזה, הציע שהם עשויים לא ממסה ולא מאנרגיה, אלא ממידע. דהיינו מידע הוא באופן כלשהו הדבר הבסיסי ביותר ביקום. האינטראקציות בין האטומים של המרחב הן אלה שיוצרות את המציאות שסביבנו: את כל החלקיקים היסודיים ואת כוחות הטבע ששולטים בהם, באותו האופן שבו האינטראקציות בין מולקולות המים הזעירות הן אלה שיוצרות את התכונות המאקרוסקופיות של המים. בניסוח אחר, זוזה ופרדקין מציעים שהיקום שלנו הוא סוג של אוטומט תאי. האטומים של המרחב הם כמו משבצות קטנות, יש כללים פשוטים ששולטים על ההתנהגות של אטומי המרחב האלה, וכל דבר ביקום - מכוכבים ועד בני אדם - הוא בסך הכל דפוס שנוצר מתוך אותם קשרים ואינטראקציות. משמע אני ואתם הם גליידרים ביקום שהוא מעין משחק החיים בקנה מידה קוסמי. בשנים האחרונות וולפרם מקדיש את זמנו לפיתוחם של מודלים חישוביים שיכולים להסביר איך מתהווים חוקי הטבע המוכרים לנו מתוך הקשרים שבין האטומים של המרחב. הוא טוען שהוא כבר הצליח לשחזר בהצלחה אלמנטים ותופעות מסוימות מתוך תורת היחסות ותורת הקוונטים באמצעות מודלים חישוביים שכאלה, אם כי העבודה נמצאת רק בראשיתה. השערת היקום הבדיד זכתה במרוצת השנים לכמה וכמה תומכים כבדי משקל. מדענים בכירים ומוערכים כדוגמת ג'ון ווילר - אחד מגדולי הפיזיקאים במאה ה-20, וחרארד טה הופט - זוכה פרס נובל. פיזיקאים אחרים עם זאת העלו כמה וכמה טענות נגד חזקות להשערות האלה. למשל, החישובים מראים שאם היקום היה בדיד, היינו צריכים לראות הבדלים זעירים בין הניבויים של משוואות תורת היחסות למשל, שכאמור מניחה שהיקום רציף, לבין מדידות בפועל של הניבויים האלה. עד כה לא נמצאו כל הבדלים שכאלה. סתירות דומות נמצאו גם במקרה של תורת הקוונטים, וגם כאן כל הניסויים שנעשו לא תואמים לרעיון של אטומים של המרחב. יש לא מעט הוגי דעות שטוענים שאנחנו בסך הכל נופלים במלכודת פסיכולוגית. מכיוון שמחשבים נמצאים סביבנו בכל מקום, אנחנו נוטים לפרש כל תופעה שאנחנו נתקלים בה כאילו שהיא קשורה למחשוב באופן כלשהו. באותו האופן שבו המוח האנושי שרגיל לזהות פנים אנושיות, נוטה לפרש כל דבר שיש בו שני עיגולים וקו אופקי כפרצוף.</p>
                </div>
            </article>
            
            <article class="paragraph speaker-Ran Levi">
                <div class="paragraph-meta">
                    <span class="speaker-name">Ran Levi</span>
                    <span class="timestamp">39:03</span>
                </div>
                <div class="content">
                    <p>ג'ון קונוויי הלך לעולמו ב-2020 בגיל 82 מסיבוכים של מחלת הקורונה. בראיונות עיתונאיים הוא נהג לספר שלמרות שהמשחק שהמציא הפך אותו למתמטיקאי המפורסם ביותר בעולם, הוא לא אוהב את משחק החיים. למה? מכיוון שבכל פעם שהוא פותח ספר מתמטיקה, ניגש לאינדקס ומחפש את השם שלו, הוא רואה משהו בסגנון 'קונוויי, ג'ון - משחק החיים, עמודים 34 עד 38'. משחק החיים זכה להצלחה כה גדולה עד שבכל פעם שמישהו מדבר על קונוויי, הוא מזכיר רק את משחק החיים ולא מדבר על התרומות האחרות שלו לעולם המתמטיקה, שהיו לא פחות משמעותיות. בתכלס זה בדיוק מה שעשיתי בפרק הזה. מבחינתו הסביר קונוויי, משחק החיים הוא פשוט לא כזה חשוב. עקרונית הוא צודק. משחק החיים הוא בסופו של דבר משחק: מודל פשטני שאפשר לעשות איתו דברים מגניבים, אבל אין לו שימושים מעשיים בעולם והוא גם לא מגלה לנו דברים חדשים במתמטיקה שלא ידענו קודם. אבל אני חושב שזווית ההתבוננות הצרה הזו מפספסת את מה שהיא תרומתו האמיתית של משחק החיים לעולם המדע. ההצלחה הגדולה של משחק החיים חשפה מיליוני אנשים לרעיון הבסיסי שעומד מאחוריו: אוטומטים תאיים. היא הראתה להם את מה שג'ון פון נוימן הבין כבר לפני 100 שנה: שאוטומטים תאיים, למרות שהם כל כך פשוטים, טומנים בחובם פוטנציאל למורכבות מפתיעה. המדענים שנחשפו לרעיון הזה, לרוב דרך משחק החיים, החלו לתור אחר מנגנונים דומים בעולם הטבע, ומסתבר שיש המון כאלה. למשל הדפוסים הצבעוניים שמופיעים על קונכיות של חלזונות ימיים מסוימים, הם תוצאה של אוטומט תאי חד-ממדי טבעי. על שפת הקונכייה ישנה רצועה דקה של תאי פיגמנט, וכמות הצבע שמפריש כל תא שכזה תלויה ברמת הפעילות של התאים שצמודים אליו. ככל שהקונכייה גדלה ומתארכת, נוצרים דפוסים צבעוניים מורכבים ומעניינים. בצמחים, הפעילות של התאים בעלה שאחראים על קליטת גזים נקבעת על ידי כללים פשוטים של אוטומט תאי. גם מחוץ לעולם הביולוגיה חוקרים גילו שהם יכולים להשתמש באוטומטים תאיים כדי למדל התנהגויות של מערכות מסובכות שעשויות מאוסף של המון חלקיקים פשוטים, כמו למשל מערבולות בנוזלים, תנועה של הולכי רגל ברחוב, התפתחות של אזורים אורבניים, התנהגות של רשתות נוירונים ועוד. האם גם היקום שלנו הוא סוג של אוטומט תאי? סביר להניח שאת התשובה לשאלה הזו נגלה - אם בכלל - רק בעוד המון המון שנים. אבל לא משנה מה תהיה התשובה שנגלה, עצם הטלת הספק בהנחות יסוד שאנחנו כמעט ולא נוטים לחשוב עליהן - שהיקום הוא רציף ושרק מערכות מורכבות מסוגלות להפיק התנהגויות מורכבות - היא לכשעצמה התפתחות חשובה. מהפכות מדעיות רבות באו לעולם בזכות שינוי כזה של נקודת מבט בסיסית. למשל את ניסוי שני החריצים אפשר היה להבין רק כשהסכמנו לקבל את זה שפוטונים יכולים להיות גם גליים וגם חלקיקיים. ואת תוצאות הניסוי של מייקלסון ומורלי אפשר היה להסביר רק כשקיבלנו את העובדה שהאור, בניגוד גמור לאינטואיציה שלנו, נע תמיד במהירות האור. מי יודע? אולי ביום מן הימים המדענים יצביעו על משחק החיים כרגע מכונן בדברי ימי המדע, כזה שאפשר לנו סוף סוף להבין את היקום. זהו עד כאן. תודה על ההאזנה.</p>
                </div>
            </article>
            
        </div>
        
    </div>

    <script>
        const audio = document.getElementById('audio-player');
        function seekTo(time) {
            audio.currentTime = time;
            audio.play();
        }
    </script>

        </main>

        <footer>
            <p>&copy;  כל הזכויות שמורות לבעלי הפודקאסט. שירות זה מתמלל לכבדי שמיעה ואינו בעל הזכויות על התוכן.</p>
        </footer>
    </div>
</body>
</html>