<!DOCTYPE html>
<html lang="he" dir="rtl">
<head>
    <meta charset="UTF-8">
    <meta name="viewport" content="width=device-width, initial-scale=1.0">
    <title>448: ההיסטוריה של מחשוב הענן (ש.ח.) [עושים היסטוריה] - פודטקסט</title>
    <link rel="stylesheet" href="../../styles.css">
    <script defer src="../../search.js"></script>
</head>
<body>
    <div class="container">
        <header class="site-header">
            <div class="logo">
                <a href="../../index.html">פודטקסט</a>
            </div>
            
            <div class="search-box">
                <input type="text" id="search-input" placeholder="חיפוש...">
                <div id="search-results" class="search-results hidden"></div>
            </div>

            <nav class="main-nav">
                <a href="../../index.html" class="nav-link">פרקים אחרונים</a>
                <a href="../../podcasts.html" class="nav-link">כל הפודקאסטים</a>
                <a href="../../rss.xml" class="rss-link" title="RSS">
                    <svg xmlns="http://www.w3.org/2000/svg" width="18" height="18" viewBox="0 0 24 24" fill="none" stroke="currentColor" stroke-width="2" stroke-linecap="round" stroke-linejoin="round"><path d="M4 11a9 9 0 0 1 9 9"></path><path d="M4 4a16 16 0 0 1 16 16"></path><circle cx="5" cy="19" r="1"></circle></svg>
                </a>
            </nav>
        </header>

        <main>
            
    <div class="episode-header">
        <h1>448: ההיסטוריה של מחשוב הענן (ש.ח.) [עושים היסטוריה]</h1>
        <div class="meta-row">
            <span class="meta-date">פורסם ב: 9 ביולי 2025</span>
            <a href="../../podcasts/osim-historia.html" class="meta-feed">עושים היסטוריה</a>
        </div>
    </div>

    <div class="transcript-container" id="transcript">
        
            <article class="paragraph speaker-קריין">
                <div class="paragraph-meta">
                    <span class="speaker-name">קריין</span>
                    <span class="timestamp">00:00</span>
                </div>
                <div class="content">
                    <p>אתם אוהבים חידות? לא כאלה של מה ההבדל בין חלב, אלא חידות שגורמות לכם לבהות בתקרה ולמלמל מין רגע, אבל אם הוא עשה ככה? תקשיבו לזה: יש עשרה חדרים, בכל אחד מהם ישן שובב. באמצע הלילה, כל אחד מהשובבים בתורו מתעורר ובודק את הדלת של החדר שלו. אם הדלת שלו בסדר, היא שם, היא דלת, אז הוא הולך לדלת של אחד החדרים האחרים, לא החדר שלו, מפרק אותה וסוחב אותה למחסן. ואז חוזר לישון. אם הוא מתעורר ומגלה שאין לו דלת בחדר כי מישהו לקח אותה, אז הוא הולך למחסן, לוקח דלת, מתקין אותה בחדר שלו וחוזר לישון. ככה זה נמשך עד שכל אחד מהשובבים התעורר ועשה את מה שהוא עשה. אנחנו לא יודעים באיזה סדר הם התעוררו, אנחנו לא יודעים איזו דלת כל אחד מהם פירק. השאלה היא: בסוף הלילה הזה, מה המספר המקסימלי של דלתות שיכולות להיות במחסן? אם בשלב הזה אתם עצרתם רגע, או עשיתם פוז, או העברתם אחורה כדי לשמוע את זה שוב, או התחלתם לספור על האצבעות או לצייר משהו על נייר או לעצום עיניים ולהתרכז ממש, יופי! כי הפרסומת הזאת נועדה לכם. כי חידות כאלה, שהן חצי משחק וחצי כאב ראש, זה בדיוק סוג החשיבה של אנשים שנהנים לאתגר את המוח שלהם עם שאלות קשות. ואם זה אתם, אז כדאי שתדעו את הדבר הבא: במהלך חודש פברואר מתקיים השלב הראשון של המיונים לנבחרות ישראל במדעים. יש דבר כזה. למדינת ישראל יש נבחרות בוגרות שהן מתחרות באולימפיאדות הבינלאומיות בכימיה, בפיזיקה, במתמטיקה, בביולוגיה, במדעי המחשב, בסייבר ובבינה מלאכותית. אליהן יכולות להתמיין תלמידות ותלמידים מכיתות ט' עד יא'. וישנה גם הנבחרת הצעירה, שהיא עתודה לנבחרות הבוגרות, אליה מצטרפים כבר בכיתה ז'. אז מה עושים כשפרסומת כזאת נגמרת? פשוט נכנסים לרשת, מחפשים נבחרות ישראל במדעים, בודקים מתי זה קורה, ואולי מייצגים את ישראל באולימפיאדות הבינלאומיות במדעים. ואפילו לא צריך לדעת לעשות סקיפ בשביל זה. נבחרות ישראל במדעים הן מיזם משותף של משרד החינוך ומרכז מדעני העתיד של קרן מיימונידיס.</p>
                </div>
            </article>
            
            <article class="paragraph speaker-רן לוי">
                <div class="paragraph-meta">
                    <span class="speaker-name">רן לוי</span>
                    <span class="timestamp">02:32</span>
                </div>
                <div class="content">
                    <p>שלום וברוכים הבאים לעושים היסטוריה. פרק 448: ההיסטוריה של מחשוב הענן. שידור חוזר. יש פתגם אנגלי שאומר בערך כך, בתרגום חופשי: 'כדי להוכיח שהפודינג טעים, צריך לאכול אותו'. דהיינו, כדי לוודא שמשהו באמת עובד כמו שצריך, יש לנסות אותו בפועל. הפתגם הזה ותיק מאוד, בן כמה מאות שנים לפחות. למעשה, הוא כל כך עתיק עד שבמקור המילה 'פודינג' כלל לא מתייחסת למאכל הנוזלי והמתוק שאנחנו מכירים כיום. בפתגם המקורי, פודינג הוא בכלל סוג של נקניקייה. מדוע אני מספר לכם את כל זה? כדי להדגיש שלמרות שטכנולוגיית הענן היא טכנולוגיה צעירה יחסית, בת כמה שנים ספורות בגלגולה הנוכחי, היא בהחלט עוברת את מבחן הפודינג הוותיק. כמעט כל מי שמחובר לאינטרנט בימינו נעזר בטכנולוגיה הזו בכל רגע נתון, גם אם הוא אינו מודע לכך. מהי טכנולוגיית ענן? הביטוי 'טכנולוגיית ענן' או 'מחשוב ענן' הוא בסך הכל שם מפוצץ לעיקרון פשוט למדי. כשאתה יושב מול השולחן וכותב על פיסת נייר, אתה עושה זאת באופן מקומי. אתה, העט והנייר נמצאים כולם באותו המקום. לחילופין, אפשר להכתיב את הטקסט למישהו דרך הטלפון: אתה בחדרך, ומישהו אחר מפעיל את העט והנייר במקום מרוחק. באותו האופן, כשאתה יושב מול המחשב וכותב במסמך Word, אתה עושה שימוש בשירותים שמעניק לך המחשב שמולו אתה יושב. תוכנת ה-Word מאוחסנת במחשב שלך. כשאתה כותב דואר אלקטרוני ב-Gmail לעומת זאת, אתה עושה שימוש במחשביה של גוגל שנמצאים אי שם בעולם. התוכנה שהיא ג'ימייל לא פועלת על המחשב האישי, כי אם במחשב מרוחק כלשהו. המחשב המקומי שלך במקרה הזה הוא לא יותר מאשר קו הטלפון שבאמצעותו אתה יוצר קשר עם מחשביה של גוגל. המילה 'ענן' אגב, באה לסמל את העובדה שברוב המקרים המשתמש כלל אינו יודע איפה בעולם נמצא אותו מחשב מרוחק שמולו הוא עובד. זאת אומרת, מיקומו של המחשב המרוחק נותר מעורפל ולא מוגדר. כאמור, רובנו עושים שימוש בטכנולוגיית ענן באופן יומיומי. בכל פעם שאנחנו משתמשים בג'ימייל או ביהו מייל, מגבים קבצים בשירותי אחסון מקוונים או כותבים בבלוג, אנחנו נעזרים בשירותיהם של מחשבים מרוחקים. הפודינג שהוא טכנולוגיית ענן מוכיח את עצמו כטעים בכל דקה של כל יום. ייתכן ותופתעו לגלות עם זאת שלא תמיד נחשב הרעיון של מחשוב מרוחק כרעיון מוצלח. האנשים שניסו לממש את טכנולוגיית הענן, או ליתר דיוק את העקרונות הבסיסיים שלה, נאלצו להתמודד לא רק מול האתגר הטכנולוגי, אלא גם מול ספקנות לא מבוטלת.</p>
                </div>
            </article>
            
            <article class="paragraph speaker-רן לוי">
                <div class="paragraph-meta">
                    <span class="speaker-name">רן לוי</span>
                    <span class="timestamp">06:19</span>
                </div>
                <div class="content">
                    <p>מתכנת באופן טיפוסי עובד בהפוגות. הוא חושב קצת, כותב כמה שורות של קוד, שוב חושב ושוב כותב. מחשבים בשנות ה-50 וה-60 של המאה הקודמת, ימיו הראשונים של עידן המחשב, היו גדולים ויקרים וכל דקת עבודה שלהם עלתה מאות ואף אלפי דולרים. החברה או האוניברסיטה שהחזיקה במחשב לא יכלה להרשות לעצמה הפוגות שכאלה. כל שנייה שבה המחשב לא עושה חישובים היא שנייה מבוזבזת. כדי לחסוך בזמן ובכסף אם כן, מתכנתים נהגו לעבוד באותם הימים בשיטה שמכונה עיבוד באצווה, Batch Processing. כל מתכנת היה כותב את התוכנה שלו בחדרו, הרחק מהמחשב, ואז מדפיס אותה על כרטיסיות קרטון מנוקבות. טכנאים היו מגיעים, אוספים כרטיסיות ממספר מתכנתים ורק אז מזינים אותם יחד אל המחשב. המחשב היה מעבד את הכרטיסיות בזו אחר זו ברצף, וכך היה נחסך אותו זמן מת של הממתנה למחשבותיו של המתכנת. החיסרון הברור של השיטה הזו הוא שהמתכנת היה מקבל לידיו את תוצאות העיבוד רק כעבור מספר שעות במקרה הטוב. אם הייתה לו שגיאה בקוד התוכנה, אפילו שגיאת הקלדה סתמית, נדרשו שעות כדי לתקן אותה. עבודת התכנות הייתה ארוכה ומייגעת. ג'וזף ליקליידר היה פסיכולוג אמריקאי שבזמן מלחמת העולם השנייה חקר נושאים שונים בתחומי האקוסטיקה והשמיעה האנושית. במסגרת עבודתו נחשף ליקליידר, או ליק כפי שקונה על ידי עמיתיו, לשדה הצומח של מחשוב ותקשורת אלקטרונית. הוא למד לתכנת בכוחות עצמו והפנה את מחקרו אל הקשר שבין האדם והמכונה, השילוב של פסיכולוגיה וטכנולוגיה. ליק הבין מיד את החסרונות שבשיטת עיבוד האצווה ועד כמה היא פוגעת ביעילותם של המתכנתים. כל טעות קטנה בקוד התוכנה גורמת לעיכובים ארוכים, במקום שתתגלה ותתוקן בזריזות. הוא האמין שעבודה מול מחשב צריכה להיות אינטראקטיבית, בזמן אמת, והוא חיפש טכנולוגיה חדשה שתאפשר את אופן העבודה הזה.</p>
                </div>
            </article>
            
            <article class="paragraph speaker-רן לוי">
                <div class="paragraph-meta">
                    <span class="speaker-name">רן לוי</span>
                    <span class="timestamp">08:31</span>
                </div>
                <div class="content">
                    <p>בשנת 1962 זכה ליקליידר בהזדמנות לה ציפה. אחרי שורה של תפקידים מובילים בתעשייה ובאקדמיה, הוא מונה למנהל בכיר בדארפא, סוכנות המחקר של משרד ההגנה האמריקאי. הוא קיבל לידיו תקציבים בהיקף של מיליוני דולרים למימוש תוכניות מחקר פורצות דרך לפי שיקול דעתו. אם שמו של ג'וזף ליקליידר מוכר למאזיני הוותיקים של עושים היסטוריה, אז זה לא במקרה. הקדשתי לו חלק ניכר מהפרק שעסק בהיסטוריה של האינטרנט. ליק היה אדם בעל חזון ומעוף יוצאי דופן. הוא חזה את ההשפעה האדירה שתהיה למהפכת המידע על האנושות, ובמסגרת פועלו בסוכנות דארפא סייע לקדם מחקרים וניסויים שהבשילו שנים רבות מאוחר יותר לטכנולוגיית האינטרנט. ליקליידר ביקש לקדם גם טכנולוגיות שיסייעו לפתור את חוסר היעילות והסרבול שיוצרת שיטת עיבוד האצווה בעבודתם של מתכנתים, והוא חיפש בקרב האקדמיה האמריקאית חוקרים ומדענים שיפתחו את הטכנולוגיות האלה. זו לא הייתה משימה של מה בכך. היו לא מעט אנשי מחשבים, גם מהמובילים בעולם הזה, שחשבו שהאיטיות שמאלצת שיטת עיבוד האצווה היא דווקא יתרון ולא חיסרון. הדרך הנכונה לתכנת לשיטתם הייתה לחשוב טוב טוב לפני כל לחיצה על מקשי המקלדת ולשקול בכובד ראש כל שורת קוד. העובדה שכל שגיאה בקוד התוכנה גוררת עיכובים של שעות ארוכות הייתה לשיטתם דבר טוב: היא הכריחה את המתכנתים לחשוב. עבודה מהירה הייתה בזבזנית, קלת ראש. ליקליידר הבין כבר אז את מה שכל איש תוכנה יודע היום: ככה אי אפשר לעבוד. כל מתכנת עושה שגיאות. הדרך הנכונה להתמודד עם השגיאות האלה היא לגלות ולתקן אותן בזריזות האפשרית. האמונה שניתן למנוע ממתכנת לשגות באמצעות איטיות כפויה היא נאיבית וחסרת בסיס בעולם האמיתי.</p>
                </div>
            </article>
            
            <article class="paragraph speaker-רן לוי">
                <div class="paragraph-meta">
                    <span class="speaker-name">רן לוי</span>
                    <span class="timestamp">10:38</span>
                </div>
                <div class="content">
                    <p>ליק מצא באקדמיה חוקרים שחשבו כמוהו, ובפרט באוניברסיטת MIT. MIT הייתה חממה טכנולוגית שאירחה כמה מהמוחות המבריקים והיצירתיים ביותר בתחום מדעי המחשב וחקר האינטליגנציה המלאכותית, כמו מרווין מינסקי, ג'ון מקארתי ורוברט פאנו. החוקרים האלה חלקו עם ליק חזון משותף שבו המחשוב, היכולת לעבוד מול מחשב לנצל את כוח החישוב שלו, יהפוך ביום מן הימים לסוג של שירות ציבורי ואוניברסלי, כמו שירותי המים והחשמל שמספקת הרשות המקומית לתושבי העיר. כשאנחנו רוצים לשתות כוס מים, אנחנו פותחים את הברז ומצפים שייצאו ממנו מים באותו הרגע. כשאנחנו זקוקים לחום, אנחנו מחברים את התנור לשקע ומצפים שיזרום ממנו חשמל. השאלה מהיכן מגיעים המים או כיצד מיוצר החשמל לא מעניינת אותנו. באותו האופן, ליק ואנשי חזונו רצו שגם משאבי מחשוב יהפכו לתשתית אוניברסלית שכזו, שתהיה זמינה לכל מי שזקוק לה בכל זמן ובכל מקום, ולא רק כשבמקרה מתפנה מקום בסלסלת הכרטיסיות שמחזיק טכנאי המחשב בידיו. ליק תיאר את הרעיון הזה באופן קולע במזכר רשמי שכתב ב-1963 לעמיתיו באקדמיה, תחת הכותרת הלא שגרתית: 'מזכר לחברים ולשותפים של רשת המחשב האינטר-גלקטית'. הרשת האינטר-גלקטית היא במקרה הזה אותה רשת מחשבים חובקת עולם עתידית שליקליידר דמיין לעצמו, דהיינו האינטרנט של ימינו. ליק תיאר שם את האופן שבו תיראה העבודה מול המחשב באותו עולם עתידי ואוטופי. נניח, כתב ליק, שערכתי ניסוי מדעי כלשהו ואני מעוניין לנתח את תוצאותיו. אני זקוק לתוכנה מסוימת, אבל היא לא נמצאת על המחשב שברשותי. באמצעות הרשת האינטר-גלקטית אני אוכל לפנות אל מחשב מרוחק ולמצוא שם את התוכנה לה אני זקוק. באותו אופן, אם כתבתי תוכנה שמישהו אחר יוכל למצוא אותה מועילה, אני אוכל לאחסן אותה במחשב מרוחק, שם יוכלו אחרים לאתר אותה ולשאול אותה לצורכיהם. קל לראות שהדוגמה שנתן ליקליידר מתארת היטב את מה שאנחנו מכירים כיום כטכנולוגיית ענן. כשאני רוצה לשלוח דואר אלקטרוני לצורך העניין, אני פונה אל מחשביה של גוגל ומוצא שם את ג'ימייל, התוכנה שתאפשר לי לשלוח את המייל. השירות שמציעה גוגל זמין לי בכל רגע שארצה, 24 שעות ביממה, 365 ימים בשנה. באותו אופן שבו החשמל זמין בשקעים שבקיר והמים בוקעים מהברז בכל רגע.</p>
                </div>
            </article>
            
            <article class="paragraph speaker-רן לוי">
                <div class="paragraph-meta">
                    <span class="speaker-name">רן לוי</span>
                    <span class="timestamp">13:23</span>
                </div>
                <div class="content">
                    <p>כיצד ניתן יהיה ליישם את חזון הענן הזה? החוקרים ב-MIT ובאוניברסיטאות נוספות ברחבי ארצות הברית השתעשעו מזה מספר שנים ברעיון חדשני בשם שיתוף זמן, Time Sharing, שהיה לו הפוטנציאל להחליף את שיטת עיבוד האצווה המקובלת. בשיטת עיבוד האצווה העבודה מול המחשב נעשית בתור: משתמש א', או ליתר דיוק הכרטיסיות של משתמש א', עוברות עיבוד במחשב, וכשהוא מסיים מחליף אותו משתמש ב', ואז ג' וכן הלאה. בשיטת שיתוף זמן כל המשתמשים עובדים במקביל זה לזה על המחשב, באותו הזמן. אפשר לעשות זאת מכיוון שהמחשב מהיר מספיק כדי להעניק לכל אחד מהמשתמשים את האשליה שהוא המשתמש היחיד. בזמן שחולף בין שתי לחיצות על המקלדת, המחשב מסוגל לעבור אל משתמש אחר, להעניק לו את השירות הרצוי ואז לחזור אל המשתמש הראשון. הדבר דומה למלצר שמשרת מספר שולחנות במסעדה: בזמן שהסועדים בשולחן 1 לא עושים כלום, המלצר לוקח הזמנות משולחן 2, ואז חוזר לשולחן 1 כדי לפנות את הצלחות. שיטת שיתוף הזמן מנצלת את זמנו של המחשב ביעילות גבוהה כמו זו של עיבוד האצווה, מכיוון שאם מדובר במאות משתמשים שעובדים בו זמנית, סביר להניח שבכל רגע נתון מישהו מהם מבצע פעולה שדורשת עיבוד. כך נמנע אותו זמן מת ומבוזבז. היתרון של שיתוף הזמן הוא שכל משתמש עובד מול המחשב בזמן אמת. המתכנת יכול לכתוב את התוכנה שלו, להריץ אותה ולקבל משוב מיידי על התוצאות ללא אותה המתנה ארוכה ומתסכלת.</p>
                </div>
            </article>
            
            <article class="paragraph speaker-רן לוי">
                <div class="paragraph-meta">
                    <span class="speaker-name">רן לוי</span>
                    <span class="timestamp">15:06</span>
                </div>
                <div class="content">
                    <p>החוקרים ב-MIT בנו עוד בתחילת שנות השישים מחשב בשם CTSS שהיה מסוגל לשרת עד 30 משתמשים בו זמנית בשיטת שיתוף הזמן. המשתמשים ישבו מול מסופים בעלי מסך ומקלדת, Terminals בלעז, שהיו מחוברים למחשב מרכזי באחד המבנים בקמפוס. המסופים עצמם היו טיפשים: לא הייתה בהם יכולת עיבוד, אלא רק שימשו כצינור דרכו עבר המידע בין המשתמש והמחשב. ה-CTSS הייתה דוגמה טובה שסייעה להוכיח את היתרונות שבעבודה אינטראקטיבית מול מחשב מרוחק, אבל לא יותר מאשר הדגמה. CTSS הייתה אלתור שהתבסס על מחשב קיים שלא תוכנן מלכתחילה לעבוד מול מספר משתמשים. כדי לבחון את הרעיונות החדשניים ברצינות, היה צורך במחשב שתוכנן ונבנה ייעודית לצורך עבודה רבת משתמשים. בעזרת הקשרים שהיו לו ב-MIT עוד מימיו כאיש אקדמיה, דחף ליקליידר ודרבן להקמתה של מעבדת מחקר חדשה בשם 'פרויקט מאק', ראשי תיבות של Multi-Access Computer. ליק דאג לספק לפרויקט מאק תקציבים בסך מיליוני דולרים בכל שנה למשך מספר שנים, ובכך איפשר למדענים להשקיע את כל מרצם בעבודה ללא הסחות דעת. התוצאה הייתה מחשב חדשני ויוצא דופן בשם Multics, שתוכנן ונבנה בשיתוף פעולה עם החברות ג'נרל אלקטריק ומעבדות בל. מולטיקס היה מסוגל לשרת לא עשרות כי אם אלפי משתמשים בו זמנית, ממסופים שהיו מותקנים ברחבי הקמפוס ואף בבתיהם הפרטיים של החוקרים. מולטיקס היה מחשב פורץ דרך. המדענים שתכננו אותו שילבו בתוכו כמה וכמה רעיונות מתקדמים שנועדו לתמוך ביכולת שיתוף הזמן של המחשב. למשל, היו בו שני מעבדים במקום אחד, וכל חלק במערכת, ממעבד ועד כרטיס זיכרון, היה ניתן להחלפה תוך כדי פעולה, מבלי שיהיה צורך לכבות את מולטיקס או להפריע לעבודתם של המשתמשים. מתכנניו של מולטיקס הקדישו בפעם הראשונה מחשבה רצינית ליישום עקרונות אבטחת המידע, שהרי כל משתמש רצה שהמידע שלו יישאר מוגן מפני שינוי ומחיקה שיבצעו משתמשים אחרים.</p>
                </div>
            </article>
            
            <article class="paragraph speaker-רן לוי">
                <div class="paragraph-meta">
                    <span class="speaker-name">רן לוי</span>
                    <span class="timestamp">17:30</span>
                </div>
                <div class="content">
                    <p>מולטיקס נתן לאנשי מחשבים הזדמנות ללמוד איך לעבוד בעולם החדש והבלתי מוכר שבו מתכנת יושב מול מסוף, כותב תוכנה, והמחשב מבצע את פקודותיו באופן מיידי. היעילות המוגברת של המתכנתים איפשרה להם לכתוב תוכנות מורכבות יותר ממיקודם, מורכבות שדרשה כלים ונהלי עבודה חדשים ומתאימים יותר. מולטיקס לא היה חף מבעיות, כמובן. יכולות העיבוד המתוחכמות שלו באו על חשבון מורכבות וסרבול שחלק גדול מהמתכנתים לא אהבו במיוחד. למשל, שני מהנדסים במעבדות בל, דניס ריצ'י וקן תומפסון, כל כך סלדו מהמורכבות של מולטיקס, עד כשבאו לתכנן את מערכת ההפעלה החדשה שהם יצרו, הם קראו לה Unix, מלשון Uni - יחיד, כאנטי-תזה ל-Multi של Multics. אף על פי כן, לרעיונות החדשניים שמומשו במולטיקס הייתה השפעה דרמטית על המחשבים שבאו אחריו. המודולריות ואבטחת המידע שתיארתי קודם, כמו גם היבטים שונים של ניהול זיכרון, שאחר כך יושמו במערכות הפעלה אחרות. שפת התוכנה המפורסמת Basic נוצרה כדי לאפשר לסטודנטים לתכנת מחשבים המבוססים על שיתוף זמן בקלות רבה יותר. אפילו ריצ'י ותומפסון, למרות הביקורת שהייתה להם על מולטיקס, שאלו ממנו רעיונות, למשל בתחום ניהול מערכת הקבצים של המחשב, שמלווים אותנו עד היום דרך לינוקס, OS X של אפל ומערכות הפעלה רבות אחרות שהן צאצאיה של יוניקס.</p>
                </div>
            </article>
            
            <article class="paragraph speaker-רן לוי">
                <div class="paragraph-meta">
                    <span class="speaker-name">רן לוי</span>
                    <span class="timestamp">19:14</span>
                </div>
                <div class="content">
                    <p>מולטיקס ו-MIT סללו את הדרך למהפכת שיתוף הזמן. החל מהמחצית השנייה של שנות ה-60, החלו יצרניות המחשבים להתמקד במחשבים מרובי משתמשים ולזנוח את שיטת עיבוד האצווה. בשנות ה-70 היה המחשוב המרוחק באמצעות מסוף לדרך העבודה המקובלת בעולם המחשב כולו, עסקי ואקדמאי כאחד. נתן פוזניאק, שמסייע לי במחקר, מספר שבאותם ימים הוא וחבריו נהגו לכנות את צורת העבודה הזו בשם 'Tender Processing': כולם היו נכנסים לטנדר ונוסעים יחד ללשכת השירות שם עמדו המסופים. בשנות ה-80 עם זאת חל שינוי עמוק בעולם המחשוב. מחשבים אישיים קטנים וזולים החליפו את המחשבים המרכזיים. למחשבי ה-PC הייתה עוצמת עיבוד קטנה בהרבה מזו של מחשבי המיינפריים הגדולים והיקרים, אבל היא תאמה את צורכיהם של מרבית המשתמשים הביתיים ואפילו העסקיים. המחשבים האישיים השתלטו על שוק המחשוב ומחשבי המיינפריים הלכו ונעלמו. האניוול, RCA וענקיות אלקטרוניקה אחרות שפרחו בתקופת המחשבים המרכזיים, פשטו את הרגל או נמכרו בנזיד עדשים. בשנת 1991 ניסח במילים סטיוארט אלסופ, עורך מגזין המחשבים InfoWorld, את מה שהיה קרוב לוודאי במחשבותיהם של רבים בעולם ההייטק: 'אני צופה כי מחשב המיינפריים האחרון ינותק מהחשמל ב-15 במרץ 1996'.</p>
                </div>
            </article>
            
            <article class="paragraph speaker-רן לוי">
                <div class="paragraph-meta">
                    <span class="speaker-name">רן לוי</span>
                    <span class="timestamp">20:53</span>
                </div>
                <div class="content">
                    <p>בצירוף מקרים אירוני, באותה השנה שבה הכריז סטיוארט אלסופ על מותם של מחשבי המיינפריים, הפציעה טכנולוגיה מהפכנית נוספת: האינטרנט. רשת האינטרנט הייתה קיימת כבר בשנות ה-70, אבל רק בתחילת שנות ה-90 הורשו חברות אזרחיות ואנשים פרטיים להתחבר אליה. כשעלתה מהירות תעבורת הנתונים במידה כזו שאיפשרה שיתוף משאבים בין מחשבים שנמצאים בשתי קצוות תבל, בשלו גם התנאים לחזרת המחשבים הגדולים אל הבמה. בשנת 1994 הקים ג'ף בזוס, יזם אמריקאי נמרץ, חנות מקוונת למכירת ספרים בשם אמזון.</p>
                </div>
            </article>
            
            <article class="paragraph speaker-ג'ף בזוס">
                <div class="paragraph-meta">
                    <span class="speaker-name">ג'ף בזוס</span>
                    <span class="timestamp">21:41</span>
                </div>
                <div class="content">
                    <p>כמעט לפני 7 שנים התחלתי את המסע המדהים שנקרא Amazon.com. למעשה באותה תקופה זה אפילו לא נקרא אמזון, זה נקרא Cadabra Inc. כמו 'אברא כדברא', זה היה השם המקורי של החברה. התקשרתי לעורך דין בדרך לסיאטל מהטלפון הסלולרי, והוא שאל אותי איך אני רוצה שהחברה תיקרא? אמרתי 'כדברא'. והוא שאל: 'גוופה?' (Cadaver באנגלית זה גופה). ידעתי שזה שם רע. שינינו אותו כמה חודשים לאחר מכן. קריאת ההשכמה שהובילה להקמת Amazon.com הייתה הממצא שבשימוש ברשת באביב של 1994 הוא צמח ב-2300% בשנה. ודברים פשוט לא גדלים כל כך מהר. חוץ מאולי בתוך צלחות פטרי במעבדה. זה שיעור צמיחה מאוד מאוד יוצא דופן. וכשהשקנו את החנות הזאת ביולי של 1995, היינו המומים מהתגובה של הלקוחות. ממש ב-30 הימים הראשונים היו לנו הזמנות מכל 50 המדינות ומ-45 מדינות שונות בעולם. והיינו לחלוטין לא מוכנים מנקודת מבט תפעולית לטפל בנפח כזה. למעשה, היינו אורזים על הברכיים על רצפת בטון קשה. ואני זוכר, רק כדי להראות לכם כמה טיפש אני יכול להיות - ההגנה היחידה שלי היא שזה היה מאוחר בלילה - אבל ארזנו את הדברים האלה, כל אחד בחברה, והייתה לי הברקה. אמרתי לאדם לידי: 'האריזה הזאת הורגת אותי. הגב שלי כואב, הברכיים כואבות על רצפת הבטון הזאת'. והוא אמר: 'כן, אני יודע למה אתה מתכוון'. ואמרתי: 'אתה יודע למה אנחנו זקוקים?' - זאת התובנה המבריקה שלי - 'אנחנו צריכים מגיני ברכיים'. הייתי רציני מאוד. והאדם הזה הסתכל עליי כאילו הייתי האדם הכי טיפש שהוא ראה אי פעם. הוא אמר: 'למה אנחנו זקוקים זה שולחנות אריזה'. והסתכלתי על האדם הזה וחשבתי שזה הרעיון הכי חכם ששמעתי אי פעם. למחרת השגנו שולחנות אריזה ואני חושב שהכפלנו את הפרודוקטיביות שלנו.</p>
                </div>
            </article>
            
            <article class="paragraph speaker-רן לוי">
                <div class="paragraph-meta">
                    <span class="speaker-name">רן לוי</span>
                    <span class="timestamp">24:21</span>
                </div>
                <div class="content">
                    <p>אמזון הצליחה והתרחבה, והתחילה למכור אינספור מוצרים אחרים, מאלקטרוניקה ועד בגדים. לאורך זמן הרחיבה אמזון את תשתית המחשוב שלה כדי לתמוך במספר הגדל והולך של גולשים שביקרו באתר מדי יום ובמספר הגדל והולך של עובדים בחברה. כדי להוזיל את עלויות החזקת רשת המחשבים של החברה, פיתחו מהנדסיה של אמזון טכנולוגיה בשם EC2, ראשי תיבות של Elastic Compute Cloud. בבסיס הטכנולוגיה עמד הרעיון הישן-חדש של המחשוב כמשאב. במקום לתת לכל עובד בחברה מחשב רב עוצמה אבל יקר, אמזון תחזיק מאגר מצומצם של מחשבים יקרים וחזקים ותקצה משאבי מחשוב באופן דינמי ואלסטי לפי הצורך. המשתמש יוכל להפעיל 'מחשבים וירטואליים' במירכאות עם התוכנות להן הוא זקוק, ולהפסיק את פעולת המחשבים הווירטואליים כשלא היה לו צורך בהם יותר. הגישה הזו הייתה יתרון בולט מבחינת עלות. כדי לתמוך בתשתית ה-EC2 ולהוסיף לה תכונות חדשות, היה צורך בקבוצות מתכנתים קטנות, קבוצות שבאמזון כינו אותן 'Two-Pizza Teams'. זאת אומרת, קבוצות קטנות מספיק כדי ששתי פיצות משפחתיות יספיקו כדי להאכיל את כל המתכנתים. ב-2006 השיקה אמזון את EC2 כמוצר לכל דבר עבור לקוחות חיצוניים. מפתחי אפליקציות ובעלי אתרים יכלו כעת לרכוש זמן מחשב מאמזון באותו האופן שבו הם הזמינו ממנה ספרים או נעליים. התשלום עבור השימוש במחשב הווירטואלי מחושב לפי שעה, כשהלקוח מכבה את המחשב המונה עוצר. מודל תשלומים זה הוכיח את עצמו ברוב המקרים כמשתלם יותר מבחינה כלכלית עבור הלקוח מאשר רכישת מחשב פיזי בעל יכולות עיבוד דומות. השירות שהציעה אמזון היה שירות מוצלח ומבוקש, וחברות נוספות ממיקרוסופט ועד גוגל השיקו שירותי ענן משלהן. מדוע זכו שירותיה של אמזון להצלחה גדולה כל כך? ומהן היתרונות שמציעה טכנולוגיית הענן? הנה דוגמה מעשית ששורשיה בדוגמה לא מעשית: סיפור מדע בדיוני. בשנת 1973 כתב הסופר לארי ניבן סיפור בשם Flash Crowd, 'קהל פתאומי' בתרגום חופשי. במרכז הסיפור עומדת המצאה מגניבה: טלה-פורטציה שמאפשרת לאנשים לדלג מכל מקום לכל מקום על כדור הארץ באותו הרגע ובזול. במהלך העלילה ניבן סוקר את ההשלכות שנובעות מההמצאה הזו, ובראשן תופעה חברתית בלתי צפויה בשם Flash Crowd. אם במקום כלשהו בכדור הארץ מתרחש אירוע מעניין שזוכה לכותרות בתקשורת, כמעט מיד מדלגים אליו המוני בני אדם סקרנים מכל קצוות כדור הארץ. ההתאספות הפתאומית יוצרת עומס, צפיפות ואי סדר ציבורי שמידרדר לכדי התפרעויות ואלימות. סיפורו של ניבן נכתב שנים רבות לפני שהאינטרנט חדר לתודעת הציבור, אבל הוא חזה במדויק תופעה נפוצה ומוכרת מאוד באינטרנט.</p>
                </div>
            </article>
            
            <article class="paragraph speaker-רן לוי">
                <div class="paragraph-meta">
                    <span class="speaker-name">רן לוי</span>
                    <span class="timestamp">27:40</span>
                </div>
                <div class="content">
                    <p>אחסון של אתר אינטרנט הוא דוגמה לשירות מחשוב נפוץ. כל אתר יושב על מחשב כלשהו שמכונה שרת, שתפקידו להגיש לגולשים שמבקרים באתר את המידע שאותו הם מבקשים. בלוג ממוצע לצורך הדוגמה מקבל כמה עשרות עד מאות גולשים בכל שעה. השרת שעליו הוא מאוחסן תואם את רמת העומס הזו. המצב דומה למסעדה שבה רק שלושה או ארבעה שולחנות תפוסים ומלצר אחד משרת את כולם ללא קושי. סטיבן פריי הוא סופר וקומיקאי בריטי שזוכה להצלחה אדירה ברחבי העולם כולו. צופים ישראלים יזכרו אותו מהסדרה הקומית 'הפתן השחור' עם רואן אטקינסון, וכשותפו של יו לורי בתוכנית 'קטעים עם פריי ולורי'. לחשבון הטוויטר של פריי יש נכון לכתיבת שורות אלה למעלה מ-6.5 מיליון עוקבים. המשמעות המעשית של המספר הזה היא כשסטיבן פריי מפרסם בטוויטר שלו קישור לאתר כלשהו, למשל המלצה על פוסט מעניין בבלוג, מאות אלפי גולשים נוהרים אל אותו האתר כמעט בו זמנית. ההמלצה של סטיבן פריי בטוויטר יכולה להיות הדבר הטוב ביותר שיכול לקרות לבלוגר, וגם הדבר הגרוע ביותר. צונאמי הגולשים הפתאומי הזה מטיל עומס כבד על מחשב השרת, כמו אוטובוס תיירים שעוצר לפני המסעדה ולפתע המלצר המסכן שלנו מוצא את עצמו מטפל ב-30 שולחנות במקום בשלושה. כמו המלצר, המחשב השרת טובע במירכאות תחת זרם הבקשות והגולשים מקבלים על מסכיהם הודעת שגיאה במקום את המידע לו הם ציפו. התופעה של קריסת בלוגים בעקבות המלצה של סטיבן פריי היא כל כך שכיחה עד שיש לה שם משלה: אפקט פריי. הסופר הבריטי מספר בראיונות שהוא משתדל ליצור קשר עם בעלי אתרים לפני שהוא ממליץ עליהם בטוויטר, כדי שיוכלו להכין מראש את האתר שלהם למפל הגולשים האדיר שעומד לפקוד אותו. למרות ההתרעה המוקדמת, רוב האתרים קורסים בכל זאת. אפקט פריי הוא דוגמה מודרנית לתופעה ותיקה שלאורך השנים זכתה לשמות רבים, כמו אפקט Slashdot או אפקט Digg. סלאשדוט ודיג הם אתרים שבשיא הצלחתם הפנו, כמו סטיבן פריי, מיליוני גולשים אל קישורים שהופיעו בהם וגרמו לקריסתם. המקבילה העכשווית לסלאשדוט ודיג הוא האתר Reddit. רדיט הוא אתר פורומים פופולרי ביותר: למעלה מ-17 מיליון גולשים מבקרים בו בכל חודש, וחלק גדול מהם משתתף בו באופן פעיל בכתיבת פוסטים ותגובות. אתר שקישור אליו מופיע בדף הראשי של רדיט יקבל מיליוני גולשים ויסבול גם הוא מאפקט רדיט, שמוכר גם כ-Reddit Hug, החיבוק של רדיט. למרבה האירוניה, גם רדיט עצמו לא חסין מפני החיבוק של רדיט.</p>
                </div>
            </article>
            
            <article class="paragraph speaker-רן לוי">
                <div class="paragraph-meta">
                    <span class="speaker-name">רן לוי</span>
                    <span class="timestamp">30:44</span>
                </div>
                <div class="content">
                    <p>כשקם רדיט בשנת 2005 הוא לא עשה שימוש בטכנולוגיית ענן. המחשבים שאיחסנו את האתר ושירתו את הגולשים היו ממוקמים במשרדי החברה עצמה והופעלו על ידי מהנדסיה של רדיט. מאוחר יותר החליטה החברה לנסות את שירותי המחשוב האלסטי של אמזון, אבל בהיקף מוגבל ומצומצם. בשנת 2009, כשגבר זרם המבקרים באתר והגיע למאות אלפים בכל חודש, עמדה לפני החברה ברירה: לרכוש שרתים חדשים שיתווספו לקיימים, או לוותר על השרתים לחלוטין ולהסתמך על שירותי המחשוב בענן של אמזון באופן מוחלט. ההחלטה לא הייתה קלה. הסתמכות גמורה על שירותיה של אמזון פירושה איבוד חלק ניכר מהעצמאות הטכנולוגית של רדיט, שכן האחריות והשליטה על תשתית המחשוב יעברו לידיה של אמזון, לטוב ולרע. רדיט החליטה לעבור לענן. בשנים הראשונות שלאחר המעבר, רדיט חוותה בעיקר את הרע. הדבר הגרוע ביותר שיכול לקרות לאתר מצליח הוא תקלה טכנית שתשבית אותו לפרק זמן ארוך, ורדיט חוותה זאת כמה וכמה פעמים. תקלות במחשביה של אמזון וטעויות אקראיות של מהנדסיה השביתו את רדיט למספר שעות, ולא רק אותה: גם אתרים גדולים אחרים כמו Pinterest, Netflix ואחרים הושבתו באותו האופן. העובדה שהשליטה על תשתיות המחשוב של החברה עברה מידיה של רדיט אל אמזון הביאה לכך שמהנדסיה של רדיט היו חסרי אונים בכל פעם שתקלה באמזון השביתה את האתר. עם זאת, טכנולוגיית הענן גם שירתה את רדיט היטב לא פעם. למשל, אחת המסורות המבוססות והאהובות ברדיט היא ה-AMA, אירוע שבו אישיות מפורסמת מגיעה להתארח בפורומים של רדיט ועונה על שאלות הגולשים. מקור המשיכה של ה-AMA הוא בכך שהאישיות המתארחת מתחייבת לענות על כל שאלה, גם כאלו שסביר להניח שלעולם לא היו נשאלות בריאיון עיתונאי אמיתי במירכאות. ביל גייטס למשל חשף את אהבתו לצ'יזבורגרים זולים, ארנולד שוורצנגר גילה שאחרי שנים רבות כל כך בארצות הברית הוא כבר לא כל כך יודע לדבר גרמנית, וג'רי סיינפלד סיפר שהדמות האהובה עליו ביותר בסדרה 'סיינפלד' הייתה מכל הדמויות דווקא זו של ניומן, אויבו המושבע.</p>
                </div>
            </article>
            
            <article class="paragraph speaker-רן לוי">
                <div class="paragraph-meta">
                    <span class="speaker-name">רן לוי</span>
                    <span class="timestamp">33:51</span>
                </div>
                <div class="content">
                    <p>באוגוסט 2012 התארחה אישיות מפורסמת במיוחד ב-AMA: לא אחר מאשר ברק אובמה, נשיאה של ארצות הברית, אז עדיין במסגרת קמפיין הבחירות לכהונתו השנייה. ברדיט ידעו שהאירוע הולך למשוך אליו גולשים רבים והתכוננו בהתאם, אבל הם עדיין הופתעו ממספר המבקרים שהגיעו כדי לשמוע מה הנשיא על ההחלטה הקשה ביותר שלו במהלך כהונתו הראשונה - לשלוח כוחות נוספים לאפגניסטן - ומי השחקן האהוב עליו ביותר, מייקל ג'ורדן. אם מספר הגולשים בכל שעה ברדיט במהלך יום ממוצע לא עולה על 600,000 בדרך כלל, בשעה הראשונה של אירוע ה-AMA של אובמה ביקרו באתר כמעט 900,000 גולשים. העומס הגדול הביא לאיטיות בגלישה ולהודעות שגיאה על מסכיהם של גולשים רבים. אפשר לדמיין את הלחץ שבו היו נתונים מהנדסיה של רדיט באותם הרגעים: נשיא של ארצות הברית מתארח באתר, אחד מרגעי השיא של הקריירות שלהם קרוב לוודאי, אבל האתר לא עומד בעומס ומאיים לקרוס בכל רגע. לא נעים, בלשון המעטה. זה היה הרגע שבו השתלמה ההחלטה לבסס את תשתית המחשוב של רדיט על אמזון והענן. אחד היתרונות הגדולים של טכנולוגיית הענן היא כאמור הגמישות שהיא מאפשרת למשתמשיה: היכולת לדרוש ולקבל שירותי מחשוב בהיקף רצוי בכל רגע נתון. אמזון היא אחת מספקיות שירותי ענן הגדולות בעולם, וברשותה משאבים גדולים בהרבה ממה שרדיט דורשת בדרך כלל. כל מה שהיו צריכים מהנדסיה של רדיט לעשות היה לפתוח את הברזים, לשאוב עוצמת חישוב גדולה יותר מאמזון. והם עשו זאת ללא קושי. בתוך 10 דקות בלבד הם הכפילו את עוצמת המחשוב שעמדה לרשותם והאתר חזר לפעול כשורה. פה ושם עוד היו תקלות מקומיות, אבל האירוע ככלל המשיך כסדרו והסתיים ללא הפרעות. אם הייתה צריכה רדיט להחזיק בשרתים משלה בכמות שהייתה אמורה להתאים לאירועים גדולים כמו ה-AMA של ברק אובמה, סביר להניח שהשרתים האלה היו עובדים בקיבולת נמוכה מאוד בכל שאר השנה. שרת שצורך חשמל ומקום ולא מנצל את עוצמת המחשוב שלו במלואה הוא בזבוז כסף, כמו וילה בעלת עשרות חדרים שדורשת ארנונה יקרה שחיים בה רק שני דיירים. אגב, מעניין לציין שגם ברק אובמה עצמו, או מנהלי הקמפיין שלו בכל אופן, עשו שימוש מסיבי בטכנולוגיית ענן במהלך המרוץ לכהונה השנייה. אובמה היה זקוק לתשתית מחשוב שתסייע לו לנהל את הקשר מול בוחריו - בטלפון, באינטרנט וכדומה - והוא גם ידע שיום אחרי הבחירות לא יהיה צורך בתשתית הזו. היכולת לקבל את משאבי המחשוב מהענן בזמן הקמפיין בלבד חסכה מיליוני דולרים.</p>
                </div>
            </article>
            
            <article class="paragraph speaker-רן לוי">
                <div class="paragraph-meta">
                    <span class="speaker-name">רן לוי</span>
                    <span class="timestamp">36:58</span>
                </div>
                <div class="content">
                    <p>סיפורה של רדיט מדגים היטב את יתרונות טכנולוגיית הענן וחסרונותיה. מצד אחד, העברת האחריות על משאבי המחשוב לחברה אחרת מאפשרת לארגון להתמקד בליבת העיסוק שלו, הפעילות שבה הוא מצטיין, במקום להשקיע מאמץ וכסף בניהול חוות שרתים יקרה. מחשוב הענן מאפשר גם גמישות בניצול משאבי המחשוב שמתרגמת לרוב בחיסכון כספי. מאידך, טכנולוגיית ענן מפקיעה מהארגון את השליטה על אחד המשאבים יקרי הערך והחשובים ביותר שלו: המחשוב. מעטות החברות המודרניות שמסוגלות לתפקד ללא תשתית מחשוב תקינה, ועל אחת כמה וכמה עסקים שכל קיומם תלוי באתר האינטרנט שלהם כמו רדיט. ויתור על השליטה בתשתית הזו שקול לוויתור של שף במסעדה על בחירת חומרי הגלם במנות שהוא עומד להגיש. יש שפים שלעולם לא יסכימו לוותר על השליטה בחומרי הגלם, ואפשר להבין אותם. מצד שני, כפי שהסביר זאת בפשטות אחד ממהנדסיה של רדיט: 'וויתרנו מזמן על השליטה בתשתית החשמל והטלפון שלנו, אז מה ההבדל?'. חיסרון מובהק נוסף הוא העובדה שעלות המעבר מספק ענן אחד לאחר, למשל מאמזון לגוגל, היא גבוהה למדי וכרוכה במאמץ הנדסי לא קטן, כך שבחירה לא מוצלחת בספק השירות יכולה להיות טעות יקרה למדי. בסופו של דבר כיום יותר ויותר חברות וארגונים סוגרים או מצמצמים את חוות השרתים הפרטיות שלהם ועוברים להשתמש בשירותי מחשוב בענן, כמו הפעלת תוכנות עסקיות, גיבוי מידע חיוני, אחסון אתרים ועוד. הטכנולוגיה החדשנית מחלחלת גם אל המשתמשים הפרטיים. למשל מי שרוכש היום טלפון סלולרי חדש מקבל במקרים רבים גם הקצאה ראשונית של אחסון מידע בענן לגיבוי. הצמיחה המהירה בתחום הטלפונים החכמים מבטיחה שבשנים הקרובות לכל הפחות נמשיך לצרוך דרך הענן שירותי עתירי מחשוב שהטלפונים הקטנים על כל תחכומם לא מסוגלים לספק בפני עצמם. טכנולוגיית ענן מבטיחה מצידה שהטלפונים הקטנים ימשיכו להיות יותר ויותר חכמים בכל שנה, ואנחנו נמשיך להיות תלויים בהם וצמודים אליהם 24 שעות ביממה. כן, גם בשירותים. אבא, תראה מה קרה! נוגה? רגע, איפה הטלפון שלי? נוגה, את לקחת את הטלפון שלי? נוגה! נוגה! הטלפון שלי! נוגה!</p>
                </div>
            </article>
            
        </div>
        
    </div>

    <script>
        const audio = document.getElementById('audio-player');
        function seekTo(time) {
            audio.currentTime = time;
            audio.play();
        }
    </script>

        </main>

        <footer>
            <p>&copy;  כל הזכויות שמורות לבעלי הפודקאסט. שירות זה מתמלל לכבדי שמיעה ואינו בעל הזכויות על התוכן.</p>
        </footer>
    </div>
</body>
</html>