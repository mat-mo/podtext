<!DOCTYPE html>
<html lang="he" dir="rtl">
<head>
    <meta charset="UTF-8">
    <meta name="viewport" content="width=device-width, initial-scale=1.0">
    <title>[עושים היסטוריה] 312: האם ניתן לדחוס סרט שלם לתוך 8 ק"ב? חלק א' - פודטקסט</title>
    <link rel="stylesheet" href="../../styles.css">
    <script defer src="../../search.js"></script>
</head>
<body>
    <div class="container">
        <header class="site-header">
            <div class="logo">
                <a href="../../index.html">פודטקסט</a>
            </div>
            
            <div class="search-box">
                <input type="text" id="search-input" placeholder="חיפוש...">
                <div id="search-results" class="search-results hidden"></div>
            </div>

            <nav class="main-nav">
                <a href="../../index.html" class="nav-link">פרקים אחרונים</a>
                <a href="../../podcasts.html" class="nav-link">כל הפודקאסטים</a>
                <a href="../../rss.xml" class="rss-link" title="RSS">
                    <svg xmlns="http://www.w3.org/2000/svg" width="18" height="18" viewBox="0 0 24 24" fill="none" stroke="currentColor" stroke-width="2" stroke-linecap="round" stroke-linejoin="round"><path d="M4 11a9 9 0 0 1 9 9"></path><path d="M4 4a16 16 0 0 1 16 16"></path><circle cx="5" cy="19" r="1"></circle></svg>
                </a>
            </nav>
        </header>

        <main>
            
    <div class="episode-header">
        <h1>[עושים היסטוריה] 312: האם ניתן לדחוס סרט שלם לתוך 8 ק"ב? חלק א'</h1>
        <div class="meta-row">
            <span class="meta-date">פורסם ב: 11 במאי 2020</span>
            <a href="../../podcasts/vshym-hystvryh.html" class="meta-feed">עושים היסטוריה</a>
        </div>
    </div>

    <div class="player-container">
        <audio id="audio-player" controls>
            <source src="https://api.spreaker.com/download/episode/27081536/ep312_data_compression.mp3" type="audio/mpeg">
            Your browser does not support the audio element.
        </audio>
    </div>

    <div class="transcript-container" id="transcript">
        
            
            <article class="paragraph speaker-רן לוי type-content">
                <div class="paragraph-meta">
                    <span class="speaker-name">רן לוי</span>
                    <span class="timestamp">00:00</span>
                </div>
                <div class="content">
                    <p>שלום וברוכים הבאים לעושים היסטוריה. פרק 312: האם אפשר לדחוס סרט שלם לתוך 8 קילובייט? חלק א'.</p>
                </div>
            </article>
            
            <article class="paragraph speaker-רן לוי type-content">
                <div class="paragraph-meta">
                    <span class="speaker-name">רן לוי</span>
                    <span class="timestamp">00:52</span>
                </div>
                <div class="content">
                    <p>הספר הראשון שלי, פרפטום מובילה, עסק במכונות מסוג מיוחד במינו. מכונות של תנועה מתמדת. מכונות שלא זקוקות לאנרגיה כדי לעבוד. המכונות האלה הן כמובן בלתי אפשריות. חוקי הפיזיקה קובעים כי כל מנוע זקוק למקור אנרגיה כדי לפעול. אבל העובדה הזו לא מנעה מאלפי ממציאים לנסות ולבנות מכונות שכאלה לכל אורך 2000 השנים האחרונות. במהלך התחקיר לספר ההוא, שמתי לב לעובדה מעניינת. לכל דור או לכל תקופה היסטורית היו מכונות של תנועה מתמדת אופייניות לאותה תקופה. למשל, ממציאים שחיו בימי הביניים ניסו להמציא משאבות מים שלא זקוקות לשור שיסובב אותן, מן הסתם כיוון ששאיבת מים מבאר הייתה צורך חשוב ובסיסי באותם הימים. ממציאים מודרניים יותר ניסו לפתח מכוניות שלא זקוקות לדלק כדי לנסוע, או גנרטורים לייצור חשמל שעובדים ללא פחם או גז. אלו היו הצרכים הבוערים של המאה ה-20. כשהערכתי את התחקיר לפרק הזה, נזכרתי במאפיין המעניין ההוא של מכונות של תנועה מתמדת. למה? מכיוון שגם ההמצאה שתעמוד במרכז הסיפור שלנו היום מסמלת את אחד הצרכים הבוערים ביותר של תקופתנו. הצורך הזה הוא דחיסת מידע. דחיסת מידע, compression בלעז, היא הטכנולוגיה שמאפשרת לנו לקחת קובץ בגודל של עשרה מגה בייט למשל, ולכווץ אותו, לעשות לו זיפ באמצעות תוכנה מתאימה, לקובץ של אחד מגה בייט למשל. היא מאפשרת לנו להפוך שיר שבפורמט המקורי שלו תופס 50 מגה בייט של מידע לקובץ MP3 ששוקל 5 מגה בייט בלבד. במילים אחרות, הטכנולוגיה שמאפשרת לנו להקטין את מספר הביטים שתופס קובץ מסוים מבלי לפגוע בתכולת המידע של הקובץ. יכול להיות שאתם מרימים גבה. נו, באמת. ממתי דחיסת מידע היא צורך חיוני כמו דלק למכוניות או גז לייצור חשמל? אז אתם יודעים מה? לכו לסלון ותפתחו את נטפליקס. או תפתחו את הטלפון שלכם ותיכנסו ליוטיוב. או תפעילו את ספוטיפיי או אפל מיוזיק. הסדרה שעשיתם עליה בינג' בסוף השבוע, הסרט ההוא שראיתם אתמול, האלבום החדש ששמעתם. כל אלה היו בלתי אפשריים אלמלא טכנולוגיות דחיסת מידע. רק כדי לסבר את האוזן, שנייה אחת של וידאו באיכות HD, אם מעבירים אותה כמו שהיא ללא שום דחיסה של המידע הגולמי, שווה בערך ל-1.5 גיגה בייט. שנייה אחת. הסיבה היחידה שאנחנו יכולים לראות ולשמוע את כל הוידאו והאודיו שאנחנו צורכים בכמויות הולכות וגדלות ב-20 השנים האחרונות היא שהמהנדסים של גוגל, נטפליקס וכל שאר חברות הטכנולוגיה הצליחו לדחוס את כמויות המידע האדירות שמכילים הסרטים, הסדרות והשירים לתוך קווי התקשורת הצרים יחסית שמובילים את המידע הזה לבתים ולמכשירים הניידים שלנו. ולא מדובר רק על סרטים ושירים. דחיסת מידע היא חלק בלתי נפרד מכל פעולה שאנחנו עושים ברשת. בכל פעם שאנחנו מבקרים באתר כלשהו, כל תמונה שאנחנו שולחים בוואטסאפ, כל פוסט שאנחנו מעלים לפייסבוק, כל המידע נדחס ומכווץ לפני שהוא נשלח ליעדו. אלמלא דחיסת מידע, האינטרנט שלנו היה נראה אחרת לגמרי. בלעדי הדחיסה לתשתיות התקשורת שלנו לא היה שום סיכוי להתמודד עם טריליוני הביטים שעוברים דרכן בכל רגע. עכשיו, תשאלו את עצמכם כמה כסף תהיינה חברות הטכנולוגיה המובילות מוכנות לשלם תמורת טכנולוגיה שמסוגלת לדחוס סרט שלם, 90 דקות של וידאו באיכות מעולה לתוך, אתם יושבים? 8 קילובייט. כן, 8 קילובייט. 8 קילובייט זה בערך מאית מגודלה של תמונה שאתם מצלמים בטלפון, אולי אפילו פחות. ואני לא מדבר על 8 קילובייט לשנייה של וידאו. אני מתכוון ל-8 קילובייט לסרט שלם. אם אתם המנכ"ל של גוגל או נטפליקס או פייסבוק, כמה כסף הייתם משלמים תמורת טכנולוגיה שתאפשר לכם לאחסן יותר מ-10 מיליון סרטים באורך מלא בנפח אחסון של דיסק-און-קי סטנדרטי? אני אגיד לכם. כמעט כל סכום שיידרש, פשוטו כמשמעו. החברות האלה מוציאות מיליארדי דולרים בכל שנה על שרתים מהירים, סיבים אופטיים וכולי וכולי, וטכנולוגיה מהפכנית שכזו תחזיר את ההשקעה בקלות ללא צל של ספק. זאת ועוד, היא תפתח להם הזדמנויות חדשות למכביר. MP3, הטכנולוגיה איפשרה לדחוס קובץ אודיו בסך הכל פי 10 מ-50 מגה בייט ל-5 מגה בייט פחות או יותר, השיקה מהפכה דרמטית שבתוך פחות מ-20 שנה הפכה את כל תעשיית המוזיקה על ראשה. תחשבו איזו מהפכה תחולל טכנולוגיה שדוחסת מידע פי כמה מיליונים. מי הוא, אם כן, אותו ממציא מהפכן?</p>
                </div>
            </article>
            
            <article class="paragraph speaker-רן לוי type-advertisement">
                <div class="paragraph-meta">
                    <span class="speaker-name">רן לוי</span>
                    <span class="timestamp">06:33</span>
                </div>
                <div class="content">
                    <p>האף שלנו הוא מסוג האיברים שאנחנו לא מרבים לחשוב עליהם עד לרגע שמשהו בו משתבש. רק כשהאוויר אינו זורם בנחיריים וממלא את הריאות, אנחנו מבינים עד כמה נשימה תקינה חיונית לאיכות חיינו. בפודקאסט 'לעומק הרפואה', נקדיש פרק מיוחד למסע במערות האף שלנו ובין כל הדברים שעלולים להשתבש. אורח הפרק, דוקטור מאיר ורמן, מומחה לאף אוזן גרון וניתוחי ראש צוואר. 'לעומק הרפואה', חפשו את הפודקאסט באפליקציית עושים היסטוריה באנדרואיד, באתר הבית שלנו, ובכל אפליקציות הפודקאסטים באשר הן. מוגש כשירות לציבור מטעם חברת סנופי.</p>
                </div>
            </article>
            
            <article class="paragraph speaker-רן לוי type-content">
                <div class="paragraph-meta">
                    <span class="speaker-name">רן לוי</span>
                    <span class="timestamp">07:27</span>
                </div>
                <div class="content">
                    <p>רומקה יאן ברנהרד סלוט נולד ב-1945 בכפר קטן בשם ניו-באכן שבהולנד. כבר בגיל צעיר הפגין סלוט כישרון טכני מרשים ואהבה בוערת לכל מה שקשור באלקטרוניקה. הוא אמנם לא סיים את לימודיו התיכוניים, אבל בזכות כישוריו הבולטים התקבל לעבודה בפיליפס, ענקית הטכנולוגיה ההולנדית. אחרי שנה וחצי עזב סלוט את פיליפס, וב-1978 הוא פתח בניו-באכן חנות אלקטרוניקה קטנה ובהמשך עבד כטכנאי לתיקוני טלוויזיה. סלוט היה טכנאי מעולה וצבר המון ידע לגבי תיקוני טלוויזיות. החלום שלו היה לשתף טכנאים אחרים בהולנד בידע שצבר. הימים היו ראשית עידן המחשב האישי, ולמרות שהאינטרנט הייתה עדיין חלום רחוק, סלוט הבין שמחשבים הם המפתח לשיתוף ידע שכזה. הבעיה הייתה שכמות המידע שניתן לאחסן בדיסקטים הקטנים הייתה זעומה מאוד, ובטח ובטח שלא הספיקה כדי להחזיק את כל המידע הטכני הרב שסלוט רצה לשתף. על כן הוא החל לחפש דרכים לאחסן מידע ביעילות רבה יותר. המשימה הזו הפכה במרוצת הזמן לפרויקט חייו. הוא הקדיש כמעט 20 שנה לניסיונות ולפיתוחים שונים, עד שבאמצע שנות התשעים מצא סוף סוף את מה שביקש: טכנולוגיית דחיסת מידע חדשה ומהפכנית. שני אנשי עסקים מקומיים שמעו על ההמצאה וביקשו מסלוט שידגים אותה עבורם. סלוט לקח טלוויזיה רגילה וחיבר אותה לקופסת אלקטרוניקה בגודל של נאמר ספר עב כרס. לאחר מכן שלף סלוט מכיסו כרטיס זיכרון קטן בסדר גודל של כרטיס אשראי. קופסת האלקטרוניקה הסביר סלוט, מכילה תוכנה שמפענחת את תוכן כרטיס הזיכרון. הכרטיס עצמו מכיל שבב בנפח של 64 קילובייט ועלייו לא פחות מ-16 סרטים באורך מלא. רק לשם השוואה, קומפקט דיסק, CD, בנפח של יותר מ-700 מגה בייט, פסגת טכנולוגיית האחסון באותם הימים, היה מסוגל להכיל רק 72 דקות של וידאו בלבד. סלוט נטל את כרטיס הזיכרון והכניס אותו לתוך חריץ בקופסת האלקטרוניקה. הטלוויזיה התעוררה לחיים, ועל המסך הופיעו 16 סרטים שנוגנו זה לצד זה בו זמנית. אנחנו מדברים על סוף שנות ה-90 של המאה ה-20. תקופה שאני אישית זוכר מצוין. לא היה אף מחשב ביתי באותה תקופה שהיה מסוגל להריץ 16 סרטים באיכות גבוהה על המסך בבת אחת. הטכנולוגיה שהדגים סלוט הייתה פחות או יותר מדע בדיוני. אנשי העסקים עמדו פעורי פה. היה להם ברור שאם מה שהם רואים באמת נכון ולא איזו רמאות מתוחכמת, מדובר בהמצאה שעתידה לשנות את העולם. אבל שני אנשי העסקים לא הבינו דבר וחצי דבר באלקטרוניקה ומחשבים. אחד היה קבלן בנייה והשני בעל חנות רהיטים. גם אילו היו בטוחים לחלוטין שמדובר בהמצאה אותנטית, לא היו להם המשאבים כדי לעזור לסלוט להוציא אותה לפועל. כדי לפתח טכנולוגיה כזו ולהפוך אותה למוצר בפריסה גלובלית צריך מימון של עשרות מיליוני דולרים לכל הפחות, וגב טכנולוגי ותפעולי של חברת טכנולוגיה בין-לאומית כדוגמת אינטל, מייקרוסופט או אורקל. אבל מאיפה להתחיל? איך משכנעים חברת ענק שכזו להתעניין בהמצאה של סלוט? למזלם של סלוט ומשקיעיו, הולנד אולי קצת כמו ישראל היא מדינה קטנה יחסית שבה כולם מכירים את כולם. חבר של חבר חיבר את הקבוצה עם סגן הנשיא של פיליפס, אדם בשם רול פיפר שהסכים להיפגש עמם. הפגישה נערכה ב-4 במרץ 1999 והייתה הצלחה גדולה. סלוט הציג בפני פיפר את אותה הדגמה מן הקודם. 16 סרטים על כרטיס זיכרון קטנטן וסגן הנשיא התרשם מאוד. הפגישה שהייתה אמורה להימשך 20 דקות התארכה ללמעלה משעה. בסופה פיפר אמר למשקיעים שהוא ישקול את העניין ויהיה עמם בקשר בעוד מספר שבועות, אבל כבר עוד באותו היום התקשר אליהם והציע פגישה נוספת. כאן המקום לומר כמה מילים על רול פיפר. מבחינה פיזית, פיפר, כדורסלן לשעבר, היה אדם מרשים מאוד, גבוה ונאה, אבל הרזומה שלו היה מרשים עוד יותר. הוא היה דוקטור למדעי המחשב, כיהן כ-CTO בחברה אמריקאית בין-לאומית ואז כמנכ"ל של חברת טכנולוגיה גדולה אחרת. את החברה הזו הוא מכר לענקית הטכנולוגיה קומפאק בעסקה שהפכה אותו לאחד האנשים העשירים ביותר בהולנד. שנה לפני הפגישה עם יאן סלוט, פיפר חזר מארצות הברית להולנד ומיד הוזמן להצטרף לדירקטוריון של פיליפס. השמועות בחברה גרסו שפיפר עתיד לרשת את המנכ"ל הנוכחי של החברה בעוד זמן לא רב. אתם יכולים לשער לעצמכם איזו התרגשות אחזה בקבוצת המשקיעים כשפיפר גילה עניין רב כל כך בהמצאה. אבל יאן סלוט לא הסכים להגיע שוב למשרדו של פיפר. כל מי שפגש את הממציא מתאר אותו באותו האופן: פרנואיד. סלוט חשש שמהנדסיה של פיליפס ינצלו את הביקור שלו כדי לגנוב את קופסת האלקטרוניקה, לנתח את תוכנת הפענוח ולהעתיק את הטכנולוגיה שלו. הוא היה כל כך פרנואיד שהוא אפילו לא סיפר לבן שלו, שליווה אותו לרוב הפגישות, איך בדיוק עובדת ההמצאה כי הוא חשש שהבן יפלוט משהו בתמימות. חששותיו של סלוט הביאו לכך שהפגישה השנייה התקיימה במקום נייטרלי, בית חרושת שהיה בבעלותו של אחד מאנשי העסקים. רול פיפר הביא עמו שלושה מהנדסים מפיליפס כדי לבחון את ההמצאה לעומקה. שלושת המהנדסים צפו בהדגמה ובמשך שעה ארוכה חקרו את סלוט לגבי הפרטים הטכניים של המצאתו. בתום ההדגמה עזבו פיפר ומהנדסיו את המקום. אנחנו לא יודעים על מה בדיוק שוחחו יאן סלוט והמהנדסים של פיליפס, אבל בעקבות הפגישה הזו פיליפס החליטה לרדת מהעניין ולדחות את סלוט והמצאתו. לא צריך להיות מומחה לעסקי טכנולוגיה כדי לנחש את הסיבה. סביר להניח שהם חשדו בסלוט שהוא נוכל. כך לדוגמה הגיב פרופסור הולנדי, מומחה למדעי המחשב שגם עבד בעבר בשירותה של פיליפס, כששמע על המצאתו של סלוט. ציטוט: "אנחנו המומחים שמחים מאוד אם אנחנו מצליחים לשפר את הדחיסה של מידע דיגיטלי באחוז אחד בודד. שיפור של פי שניים בדחיסה הוא אולי אפשרי, אבל דחיסה פי מיליון היא בלתי אפשרית". סוף ציטוט. ההמצאה של סלוט לא הייתה טובה פי מיליון מטכנולוגיות הדחיסה המתקדמות ביותר באותה תקופה. היא הייתה טובה מהן פי 100 מיליון, אם לא יותר. השאלה מתבקשת היא האם בכלל ניתן לשפר את טכנולוגיית הדחיסה פי 100 מיליון, או אפילו פי מיליון בלבד? במילים אחרות, האם הספקנות שהפגינו מהנדסיה של פיליפס ואותו פרופסור מוצדקת? בואו ניקח צעד אחד אחורה ונכיר את הרעיונות הבסיסיים מאחורי טכנולוגיות דחיסת הנתונים. את שורשי הרעיון שבבסיס הטכנולוגיה הזו אפשר למצוא כבר במחצית הראשונה של המאה ה-19. הטלגרף איפשר בפעם הראשונה תקשורת ארוכת טווח וההודעות שעברו דרכו יוצגו על ידי קוד מורס המפורסם. לכל אות ולכל ספרה היה ייצוג ספציפי של קווים ונקודות. עכשיו, היו המון המון אנשים שרצו לשלוח הודעות, אבל רק מעט יחסית קווי טלגרף, ועל כן חשוב היה לוודא שההודעות יוצגו על ידי כמה שפחות קווים ונקודות. לדוגמה, אם אפשר לייצג את המילה 'שלום' על ידי שמונה קווים ונקודות במקום עשרה, זה עדיף שכן אז יקח פחות זמן להעביר אותה דרך הטלגרף. הפתרון לבעיה הזו היה די ברור: ככל ששכיחות של אות מסוימת בשפה גבוהה יותר, כדאי לתת לה את הייצוג הקצר ביותר בקוד מורס. למשל, האותיות E ו-T הן האותיות השכיחות ביותר בשפה האנגלית ולכן הן קיבלו את הייצוגים הקצרים ביותר האפשריים בקוד מורס: נקודה וקו בהתאמה. אותיות נדירות יותר כמו Q למשל קיבלו ייצוגים ארוכים יותר: קו קו נקודה קו. 100 שנה לאחר מכן לקח מתמטיקאי ומהנדס חשמל מבריק בשם קלוד שאנון את הרעיון העקרוני הזה של ייצוג מידע לפי השכיחות הסטטיסטית שלו ויחד עם חוקר אחר בשם רוברט פאנו פיתח אותו לכדי אלגוריתם דחיסת מידע חכם ופורץ דרך הקרוי על שמם של השניים: קידוד שאנון-פאנו. האלגוריתם הזה מאפשר לנתח את המידע שאנחנו רוצים לדחוס, לא רק אותיות או מספרים אלא כל סוג של מידע, לזהות אילו פריטי מידע חוזרים על עצמם בשכיחות גבוהה ביותר ולמצוא לכל אחד מהם ייצוג בינארי של אפסים ואחדות, קידוד בעגה המקצועית, כך שאחרי ההמרה מתקבל אותו המידע בדיוק אבל בצורה רזה וקומפקטית יותר. לשם ההסבר בואו נניח שבספר שלי, פרפטום מובילה, יש מיליון אותיות. ישנו תקן תקשורת בין-לאומי מוכר בשם יוניקוד, והוא קובע שלכל אות יש ייצוג סטנדרטי של 16 ביטים. דהיינו, אם הייתי לוקח את הספר וממיר אותו לקוד בינארי הוא היה תופס 16 מיליון ביטים. אבל אנחנו יודעים שהאותיות י', ו' וה' למשל הן האותיות השכיחות ביותר בעברית, לעומת האותיות צ' סופית ופ' סופית שהן האותיות הנדירות ביותר. אלגוריתם שאנון-פאנו מאפשר לי להחליף את הקידוד הסטנדרטי של יוניקוד בקידוד חדש תפור לספר הספציפי שלי שבו האות י' מיוצגת על ידי ארבעה ביטים בלבד למשל, בזמן שהאות צ' סופית נשארת מיוצגת על ידי 16 ביטים. אם אמיר את כל הספר לקידוד החדש אקבל קובץ הרבה יותר קטן וקומפקטי, נאמר 8 מיליון ביטים במקום 16 מיליון. במילים אחרות דחסתי או כיווצתי את הספר המקורי. שימו לב שלא אמרתי הקובץ הקטן והקומפקטי ביותר. יש אינסוף דרכים שונות לייצג את אותו המידע באמצעות אוסף של אפסים ואחדות. השיטה של שאנון ופאנו הייתה מוצלחת אבל רחוקה מלהיות הכי מוצלחת. שנים ספורות לאחר מכן הצליח חוקר אחר, דיוויד הופמן שמו, לשפר את הקידוד של שאנון ופאנו. הקידוד שלו היה מסוגל לדחוס מידע קצת יותר טוב ויותר קומפקטי מהקידוד המקורי. אחרי הופמן היו חוקרים נוספים שכל אחד מהם הצליח לשכלל ולשפר את אלגוריתם הדחיסה בדרכים שונות. אחד השיפורים המשמעותיים ביותר לטכנולוגיית הדחיסה היה אלגוריתם בשם LZ77 שפרסמו בשנת 1977 שני חוקרים ישראלים: אברהם למפל ויעקב זיו. LZ77 ושני אלגוריתמים נוספים שפורסמו בהמשך בשם LZ78 ו-LZW נעזרים בחזרתיות שלפעמים מופיעה במידע כדי לכווץ אותו עוד יותר. למשל, נניח שבקובץ שקיבלנו ישנה סדרה של עשרה אפסים ברצף. את עשרת האפסים האלה אני יכול להחליף בסימון בסגנון '0 10', דהיינו 10 פעמים אפס, שהוא ייצוג קצר יותר של אותו המידע מאשר עשרה אפסים רצופים. באופן הזה אפשר להגיע לכיווץ עוד יותר משמעותי של המידע. הרעיון העקרוני של ניצול החזרתיות היה אמנם מוכר עוד טרם עבודתם של למפל וזיו, אבל המימוש שלהם היה כל כך מוצלח ויעיל עד שלמעשה כמעט כל תוכנות הדחיסה שאנחנו מכירים היום מ-WinZip ועד 7-Zip מבוססות על הרעיונות שפיתחו השניים האלה והם זכו בפרסים רבים וכבוד רב על עבודתם. הטכניקות שתיארתי עד עכשיו משאנון-פאנו ועד למפל-זיו נכנסות תחת הקטגוריה של דחיסה משמרת מידע, lossless compression, דהיינו כשאנחנו דוחסים את הקובץ המידע עצמו לא הולך לאיבוד ואפשר לשחזר אותו במלואו כשפותחים את הקובץ הדחוס. במקרים רבים התכונה הזו היא קריטית. אף אחד לא היה רוצה לדחוס קובץ וורד למשל ולגלות כשהוא פותח אותו מחדש מילים ומשפטים נעלמו מהמסמך המקורי. זה נקרא עריכה וכל הסופרים שונאים את זה. מההסבר שנתתי כרגע אפשר להבין שדחיסה משמרת מידע עובדת טוב כשמדובר בסוגי מידע שיש בהם הרבה חזרתיות כמו טקסטים למשל שבהם אותן אותיות חוזרות ומופיעות שוב ושוב ושוב לאורך הטקסט. למעשה, כשמדובר במידע שיש בו הרבה חזרתיות אפשר להגיע לשיעורי דחיסה פנטסטיים. למשל, אם תחפשו בגוגל, ואל תחפשו את זה אני מזהיר אתכם, אבל אם תחפשו ואל תחפשו, אבל אם תחפשו את המילים '42 זיפ', כנראה שתגיעו מהר מאוד לקובץ בגודל של 42 קילובייט בלבד. הקובץ התמים הזה הוא למעשה מה שמכונה 'פצצת זיפ'. אם תורידו את הקובץ הדחוס הזה למחשב ותנסו לפתוח אותו, ואל תעשו את זה, הוא יתנפח לגודל של 4.5 פטא-בייט, שזה שווה ערך לפחות או יותר 100 מיליון פרקים של 'עושים היסטוריה'. כמובן הרבה הרבה יותר מכמות הזיכרון שיש למחשב ממוצע ולכן המחשב יתקע ויקרוס. איך אפשר לדחוס 4.5 פטא-בייט לתוך 42 קילובייט? בקלות אם המידע הנדחס הוא בסך הכל שורה ארוכה ארוכה ארוכה של אפסים. מכיוון שמדובר במידע שכולו חוזר על עצמו שוב ושוב תוכנות דחיסה מסוגלות לצמצם אותו בצורה דרמטית. למעשה אם תחשבו על זה, המשפט 4.5 פטא-בייט של אפסים בלבד הוא בעצמו ייצוג דחוס וקומפקטי מאוד של המידע הזה.</p>
                </div>
            </article>
            
            <article class="paragraph speaker-רן לוי type-advertisement">
                <div class="paragraph-meta">
                    <span class="speaker-name">רן לוי</span>
                    <span class="timestamp">14:15</span>
                </div>
                <div class="content">
                    <p>הפרק בחסות ActiveTrail, מערכת מרקטינג אוטומיישן לקמפיינים שיווקיים במייל, SMS ודפי נחיתה. מייל כולנו מכירים ורשימות תפוצה אנחנו גם כן מכירים, אבל אם לא ראיתם מה מציעה המערכת המתוחכמת של ActiveTrail לא ראיתם כלום. למשל שלחתם ללקוח מייל והוא הקליק על הקישור שבתוכו או ביקר באתר, המערכת תשלח התראה אוטומטית למוקד המכירות שיוכל לשוחח עם הלקוח בטלפון או לשלוח SMS. תכונות מתקדמות כדוגמת Smart-Code למעקב אחר המרות ומערכת דוחות לצפייה בנתוני הקמפיין בזמן אמת תאפשרנה לכם לנצל את הקמפיינים השיווקיים שלכם ביעילות מרבית. בקרו ב-activetrail.co.il.</p>
                </div>
            </article>
            
            <article class="paragraph speaker-רן לוי type-content">
                <div class="paragraph-meta">
                    <span class="speaker-name">רן לוי</span>
                    <span class="timestamp">15:15</span>
                </div>
                <div class="content">
                    <p>אבל יש סוגי מידע שבהם יש רק מעט מאוד חזרתיות באופן יחסי, כמו למשל תמונות, אודיו ווידאו. שלא כמו טקסטים שבהם אותיות ומילים מסוימות חוזרות על עצמן שוב ושוב לאורך הטקסט, בקבצי מדיה קשה למצוא חזרתיות שכזו. פה ושם אפשר למצוא אזור בתמונה שמכיל אך ורק פיקסלים בצבע שחור למשל, אבל ברוב המקרים אפילו בין הפיקסלים הכהים יש כאלה שהם כהים יותר ואחרים שכהים קצת פחות. ואם אין הרבה חזרתיות במידע, דחיסה משמרת מידע לא יכולה לעשות עבודה טובה. אם תנסו לקחת קובץ טיפוסי של אודיו או וידאו ולדחוס אותו בעזרת אלגוריתמים כמו LZ77 ודומיו תגלו שבמקרה הטוב תגיעו לדחיסה של 50 או 40 אחוזים בלבד וזה ממש ממש לא מספיק. כפי שסיפרתי לכם בפתיח, שנייה אחת של וידאו באיכות HD שוקלת קרוב לגיגה וחצי ואפילו שיר טיפוסי של 4 דקות שוקל בסביבות 50 מגה בייט. אם היינו נעזרים בדחיסה משמרת מידע בלבד, רוחב הפס של האינטרנט הביתי לא היה מספיק כדי שנוכל לצפות בנטפליקס או להאזין למוזיקה בספוטיפיי. הפתרון במקרה הזה הוא להיעזר בשיטה שונה של דחיסת מידע. דחיסה מאבדת מידע, lossy compression. בדחיסה מאבדת מידע האלגוריתם מנסה לאתר בתוך המידע שמזינים לו את אותן פיסות מידע שהן לא חשובות מסיבה כלשהי ומעיף אותן מהקובץ המקורי. בפרק 100 של עושים היסטוריה סיפרתי לכם על אלגוריתם הדחיסה של MP3, דוגמה קלאסית של דחיסה מאבדת מידע, אבל הפעם בואו נתמקד בוידאו שהוא לב הסיפור בפרק הזה. סרטון וידאו מורכב מפריימים שהן תמונות שמתחלפות זו אחר זו כ-30 פעם בכל שנייה. השלב הראשון בדחיסה הוא לנתח כל פריים בודד בפני עצמו ולאתר בו פרטים שהעין האנושית לא מסוגלת להבחין בהם. למשל, אם יש שני פיקסלים צמודים שאחד מהם הוא בצבע שחור והשני הוא אפור מאוד מאוד כהה, עבורנו זה אותו הדבר ולכן האלגוריתם ימיר את שני הפיקסלים לאותו הצבע: שחור. בנוסף אם יש שלושה פיקסלים: לבן, שחור, לבן, שוב העין האנושית לא מסוגלת להבחין בשינויי בהירות מהירים וצפופים כל כך ולכן האלגוריתם יהפוך את הפיקסל השחור האמצעי ללבן. בשני המקרים אנחנו נקבל סדרה של פיקסלים שחוזרים על עצמם: שחור ושחור או שלושה פיקסלים לבנים ברצף. עכשיו כשהמידע בתמונה מכיל יותר חזרתיות אפשר להפעיל עליו דחיסה משמרת מידע שתהיה יעילה יותר. ופריים ששוקל במקור כמה מגה בייט מומר לקובץ של כמה עשרות או מאות קילובייטים בלבד. לאלגוריתם הזה יש שם: JPEG, והוא אותו אלגוריתם שבו אנחנו משתמשים גם לתמונות הסטילס שאנחנו מצלמים בטלפונים למשל. השלב הבא בדחיסת הוידאו הוא לזהות את השינויים בין כל פריים בסרט לפריים שבא אחריו. בכל סרטון וידאו יש אזורים בתמונה שלא משתנים יותר מדי. למשל, נניח שאנחנו מצלמים את הילד משחק בגן השעשועים. הילד נמצא במרכז התמונה והוא זז כל הזמן כי זה מה שילדים עושים. הם לא מפסיקים לזוז. רבאק, תרגעו קצת. כן. בכל אופן הילד זז, אבל ברוב המקרים הרקע של הסרטון כמעט ולא משתנה: הרצפה והשמיים למשל נשארים כמעט ללא שינוי בין פריים לפריים. אם אין שינוי משמע שיש חזרתיות, ולכן אנחנו יכולים להתעלם מאותם פיקסלים בפריים החדש שנותרו ללא שינוי מהפריים הקודם. בנוסף במקרים רבים יהיו אזורים בסרטון הוידאו שהשתנו בין פריים לפריים כגוש אחד. זאת אומרת, אם הילד בתמונה זז בפיקסל אחד ימינה בין שני הפריימים, אנחנו יכולים להניח שכל הפיקסלים שמתארים את הילד יזוזו ביחד פיקסל אחד ימינה. אחרת כדאי להזמין אמבולנס. אלגוריתם הדחיסה מחלק את הפריים לבלוקים ומזיז את הבלוקים האלה כגוש אחד בין פריים לפריים במקום לתאר את התזוזה של כל פיקסל בנפרד. התיאור המתקבל אם כן הוא תיאור הרבה יותר קומפקטי. זה קצת דומה למצב שבו יש לך כיתה של ילדים שיושבת ביציע כדורסל. במקום לומר שחר כיסא אחד ימינה, נבוא כיסא אחד ימינה, נועם כיסא אחד ימינה וכן הלאה וכן הלאה, אפשר לומר 'כל כיתה ה' אבישג, נא לזוז כיסא אחד ימינה', שזה הרבה יותר קומפקטי וקצר. למרות שמהכרות אישית עם הנפשות הפועלות אף אחד מהילדים לא יקשיב, לא ככה ולא ככה. מכיוון שאנחנו משמיטים המון פיסות מידע מהקובץ המקורי, מחליפים ערכים של פיקסלים ומתעלמים מאזורים שלא משתנים בסרטון, דחיסה מאבדת מידע היא הרבה יותר יעילה מדחיסה משמרת מידע, עד כדי 1/200 מגודלו המקורי של הקובץ. אבל לדחיסה המרשימה הזו יש מחיר. ככל שאנחנו משמיטים יותר ויותר מידע מהקובץ המקורי, כך הקובץ הדחוס שמתקבל נראה יותר ויותר גרוע. הרקע מתחיל להיות מטושטש, הצבעים הופכים למעוותים וכדומה. כעת אפשר להבין את פשר הספקנות שהפגינו מהנדסיה של פיליפס כלפי טענותיו של יאן סלוט. הניסיון שלהם אמר להם שכדי לדחוס סרט וידאו שלם לתוך 8 קילובייט, יחס דחיסה של יותר מ-1 ל-100 מיליון, יהיה צריך להשמיט כל כך הרבה מידע מהסרט המקורי עד שלא יישאר ממנו כמעט כלום. אפילו סרטון גיף של 20 שניות באיכות הכי מזעזעת שאתם יכולים להעלות על הדעת תופס יותר מ-8 קילובייט של מידע. במילים אחרות, הם היו משוכנעים שיאן סלוט הוא נוכל. ואכן כבר היו בעבר נוכלויות שכאלה. למשל תוכנה בשם WIC שמסתירה את המידע המקורי בתוך קובץ חבוי אי שם בתוך הדיסק הקשיח של המחשב ומציגה למשתמש מצג שווא כאילו הצליחה לדחוס אותו בצורה פנומנלית. במקרה אחד לפחות הצליחו הנוכלים שפיתחו תוכנה כזו לגנוב מיליוני דולרים ממשקיעים תמימים. אבל בחזרה אל הסיפור של יאן סלוט ואל טוויסט מפתיע בעלילה. טוויסט שאם לא הייתי יודע בוודאות שהוא נכון אני בטוח שלא הייתם מאמינים לו. רול פיפר, סגן הנשיא הבכיר של פיליפס, לא היה שותף לדעתם של המהנדסים שלו. למעשה הוא כל כך האמין בהמצאה של סלוט ובפוטנציאל שלה לשנות את העולם עד שהוא החליט להתפטר מתפקידו ולהצטרף לקבוצת המשקיעים של סלוט. התפנית הזו בעלילה היא לא פחות מפנטסטית. זכרו שרול פיפר לא היה איזה שהוא איש עסקים שולי. מדובר באחד מאנשי הטכנולוגיה המוכרים ביותר בהולנד. יש מי שכינו אותו 'ביל גייטס ההולנדי'. אדם שהיה אז בשיא הקריירה המקצועית שלו ואחד האנשים העשירים ביותר בהולנד. שתבינו, אם אני רן מהתלית מספר לכם שיש לי המצאה שתשנה את העולם, אני יכול להבין אם תפקפקו בי. אבל אם אמנון שעשוע, המייסד של מובילאיי וסגן נשיא באינטל היה אומר אותו הדבר, כנראה שהייתם לוקחים אותו הרבה יותר ברצינות. זו בדיוק הייתה המשמעות של הצטרפותו של רול פיפר לצוות של סלוט. אם זה היה משחק קלפים, סלוט כרגע שלף ג'וקר מהחפיסה. הם הקימו חברה חדשה בשם Fifth Force, הכוח החמישי, שפיפר מונה כמובן לעמוד בראשה. השם Fifth Force מרמז על התקוות שתלו המשקיעים בהמצאתו של סלוט. יש את ארבעת הכוחות הבסיסיים בטבע: גרביטציה, אלקטרומגנטיות, הכוח החזק והכוח החלש, והכוח החמישי הוא כוח המידע. בשיחות פנימיות העריך פיפר כי שוויה של המצאתו של סלוט הוא לפחות 100 מיליון דולר אם לא יותר. הוא והממציא יצאו לסבב פגישות בעמק הסיליקון בארצות הברית. שם פתח שמו של פיפר את כל הדלתות בפניהם. הם נפגשו עם מנכ"לים של חברות גדולות כמו צ'ארלס וואנג, מנכ"ל Computer Associates והדגימו בפניהם את ההמצאה החדשה. זו הנקודה שבה נסיים את הפרק הזה, חלקו הראשון של הסיפור שלנו. בפרק הבא, החלק השני והאחרון, נשמע כיצד הצליח רול פיפר לגייס ל-Fifth Force עוד שני משקיעים רציניים, אחד מהם הבנק השלישי בגודלו בהולנד. נשמע על הרעיון האמיתי מאחורי המצאתו של סלוט. רמז: זה ממש ממש לא מה שחשבו המהנדסים של פיליפס כשדחו את הרעיון על הסף. ולבסוף כיצד יכולה מהפכת הבינה המלאכותית לחולל מהפכה דרמטית גם בתחום דחיסת המידע. כל זאת ועוד בפרק הבא של עושים היסטוריה.</p>
                </div>
            </article>
            
            <article class="paragraph speaker-רן לוי type-content">
                <div class="paragraph-meta">
                    <span class="speaker-name">רן לוי</span>
                    <span class="timestamp">21:30</span>
                </div>
                <div class="content">
                    <p>זהו, עד כאן. מיד אשמיע לכם פינה מיוחדת שיצרתי עבור רשות הטבע והגנים בנושא מעניין ולא כל כך מוכר: זיהום אור. אבל ראשית כמה עדכונים קצרים. תזכורת לגבי סקר המאזינים הגדול של 2020 שעדיין ממתין לכם באתר שלנו. למעלה מ-1100 מאזינים כבר השיבו על הסקר ואני מזכיר שכל מי שממלא אותו יקבל פרק מיוחד כתשורה. בנוסף כמה וכמה פודקאסטים מרתקים שעלו לאוויר בשבועות האחרונים: שני פודקאסטים של יד ושם, 'עושים זיכרון' בעברית ו-'On the Holocaust' באנגלית. הפודקאסט 'מזון למחשבה' על חקלאות ישראלית מטעם חברת אמבר, ו-'Wix Engineering Podcast' של חברת וויקס על הנדסת תוכנה. הפודקאסטים האלה מצטרפים לשורה ארוכה של פודקאסטים מרתקים ומעניינים שאנחנו מפיקים לארגונים שונים בשנים האחרונות, כמו למשל 'Malicious Life' של Cybereason על אבטחת מידע, 'CP Radio' של Checkpoint גם כן על אבטחת מידע, 'סיפורים מהניידת' של משטרת ישראל ועוד. אם אתם רוצים לבדוק את הפודקאסטים האלה הם נמצאים באפליקציה שלנו, אפליקציית הפודקאסטים הישראלית של עושים היסטוריה באנדרואיד ובאתר שלנו ranlevi.com וכמובן בכל אפליקציות הפודקאסטים השונות. אז לפני מספר פרקים השמעתי לכם פינה מיוחדת של רשות הטבע והגנים על התופעה של חיות בר בערים הגדולות, כמו הסיפור של רותי הצבועה ממודיעין. הפינה הפעם עוסקת בשאלה איך תאורת הלילה המלאכותית שלנו משפיעה על הסביבה, מצבי ים ועד עצים. ולאחריה שאלת עושים היסטוריה חדשה. האזנה נעימה.</p>
                </div>
            </article>
            
            <article class="paragraph speaker-נועם לידר type-content">
                <div class="paragraph-meta">
                    <span class="speaker-name">נועם לידר</span>
                    <span class="timestamp">23:01</span>
                </div>
                <div class="content">
                    <p>זיהום אור. פינה בשיתוף רשות הטבע והגנים. דמיינו לעצמכם שאתם נמצאים בתחנת החלל הבין-לאומית, 400 קילומטרים מעל פני האדמה, ומביטים מטה אל כדור הארץ והמזרח התיכון. מתחתכם לילה. מישור החוף של ישראל בוהק באור יקרות, ואפילו במדבר אפשר למצוא פה ושם נקודות אור של יישובים מבודדים. מקסים, לא? חכו רגע. כמאמר הפתגם: לא כל הנוצץ זהב. אז קודם כל אין ספק שזה מראה עוצר נשימה, רק שאתה אחרי שאתה חושב על זה בצורה מסודרת אומר רגע, למה זה ככה? אם לילה על פני כדור הארץ, מה זה כל האור הזה? הקול ששמעתם שייך לנועם לידר, דוקטור לאקולוגיה ומנהל אגף האקולוגיה בחטיבה המדעית של רשות הטבע והגנים. נועם שם את האצבע על בעיה שמתחבאת בתוך הסצנה האידילית שתיארתי לכם. ובעצם כל האור שאתה רואה מתחנת החלל זה אור שהוא מבוזבז. זה אנרגיה שאנחנו משדרים בעצם ולא מגיעה ליעדה שזה הקרקע. אנחנו רוצים להאיר את הכביש, אנחנו רוצים להאיר את הדרך, את המדרכה. אבל אם התאורה הזאת פונה כלפי מעלה, אז רק האסטרונאוטים רואים אותה, ואנחנו בעצם מבזבזים הרבה מאוד כסף, משקיעים הרבה מאוד אנרגיה, שורפים דלק פוסילי בשביל לקחת משאב שהוא מאוד חשוב ולנצל אותו בצורה לא טובה. תראו, אני יודע שאני קצת מטיף למקהלה כאן. סביר להניח שרוב מאזיני עושים היסטוריה מודעים לנושא איכות הסביבה ורוצים לשמור עליה. אבל יש סיכוי סביר שגם אתם כמוני לוקים בנקודה עיוורת. עניין חשוב ביותר קריטי לשמירה על המאזן האקולוגי העדין ובכל זאת רובנו לא חושבים עליו. אני מדבר על אור. אנחנו מתאמצים מאוד לשמור על הטבע, אבל מתרכזים בעיקר במה שקורה בשעות היום. בנייה, ציד, זיהום תעשייתי ודומה, אבל הרבה פחות מודעים למה שמתרחש בלילה, וספציפית לנזק שגורמת התאורה המלאכותית. ישנם לא מעט מחקרים מדעיים שמצביעים על ההשפעות השליליות של תאורה מלאכותית על בני האדם. מעייפות וסטרט ועד סיכון מוגבר לסוגי סרטן מסוימים. אחרי הכל בני האדם התפתחו בעולם שבו מחזורי התאורה והחושך נשלטים באופן מוחלט על ידי השמש והירח, והשעונים הפנימיים ששולטים על הפעילות ההורמונלית ושאר המחזורים הגופניים שלנו אמורים להיות מסונכרנים למחזוריות הטבעית הזו. תאורה מלאכותית משבשת את השעונים הפנימיים האלה. אבל אנחנו יצורים תבוניים והחלטות שאנחנו לוקחים הן שלנו. ומה לגבי שאר היצורים בטבע? גם הם התפתחו באותו העולם בדיוק וגם השעונים הפנימיים שלהם מסונכרנים למחזורי האור והחושך הטבעיים, אבל בניגוד לבני האדם לבעלי החיים אין שליטה על מתג התאורה והאור המלאכותי שאנחנו כופים עליהם מזיק להם במגוון אופנים. קחו כדוגמה את נדידת הציפורים. לציפורים יש אסטרטגיה שונה מיונקים כאשר מגיעים לעונה הקרה אז הם לא מתחפרים באיזשהו מקום ועוברים אותה אלא הם בוחרים במסלול של מה שנקרא נדידה. ומסתבר שציפורים משתמשות בדיוק בסמן הזה של השעון הביולוגי כאשר הימים מתקצרים וציפורים מתחילות לנדוד דרומה ברגע שהם סופרים במוח שלהם מה היחס בין שעות האור לשעות החושך וברגע שזה מתחיל להתקצר אז הם נודדות דרומה ואז מתחיל נדידה שהיא תהליך ניווט מאוד מאוד מדויק שמעביר ציפור מחצי הקוטב הצפוני של כדור הארץ אל החצי הדרומי של כדור הארץ. ומסלול הנדידה נקבע הרבה פעמים על ידי ניווט שבלילה מסתמך על כוכבים. אז בשביל זה צריך לראות כוכבים. וכאן מתחילה בעיה אחרת, מה קורה כאשר בגלל זיהום אור הציפורים לא רואות את הכוכבים אבל הם רואות אורות חדשים מוזרים רק בני מקסימום 130 שנה כמו שהזכרנו קודם תאורה מלאכותית והדבר הזה מבלבל אותן. והדבר הזה יכול להוציא אותן ממסלול הנדידה שלהם ומספיק שאתה תפספס במעלה את היעד אז יגמר לציפור הדלק והיא לא תגיע ליעדה שזה נגיד דרומה של אפריקה. והרבה פעמים נמשכים לאורות והם נתקעים בבניינים או שהם פשוט מתעייפים ומאבדים כוחות ונופלים לתוך הים. וגם כאן התוצאה היא מספרים שקשה להאמין להם, מדובר במאות מיליונים של ציפורים בשנה שלא מגיעות ליעד הנדידה שלהם אלא מתות בגלל סטייה או התקעות בבניינים מוארים במהלך הנדידה עצמה. זיהום האור משפיע אפילו על יצורים שחיים את רוב חייהם מתחת למים כמו למשל צבי ים. נקבות צריכות לעלות פעם בשנה על החוף, על היבשה כדי להטיל ביצים מכיוון שלא מטילים ביצים בים. וכשהנקבות עולות אל החוף אז הם הרבה פחות מהירות והרבה יותר פגיעות לסכנות. וכאשר הם מזהות איזשהו סיכון על החוף, איזה משהו לא מוכר כי החוף אמור להיות חשוך ושקט, אז אם יש פעילות על החוף הנקבות הללו לא יטילו. עכשיו גם אם נקבה כבר עלתה על החוף והטילה ביצים, הם חופרים גומה ומטילים כמאה ביצים ואז הנקבה חוזרת לים. אחרי 60 יום בוקעים מתוך הביצים כמאה צבונים מאוד מאוד קטנים. והם צריכים ללכת לים. ואצלם ב-DNA אצלם בהתפתחות אבולוציונית כתובה הנחיה פשוטה מאוד: תלכו אל האור. ותלכו אל מקור האור הטבעי. ותמיד במערכות של חוף של ים ויבשה תמיד הים הוא קצת יותר מואר בגלל קצף הגלים, בגלל ההחזר של אור הכוכבים ונצנוץ הירח על המים. אבל אם החוף מואר ואם מאחורי החוף יש לך כביש, אז הצבים הקטנים הללו הולכים אל האור רק שעכשיו האור מנווט אותם אל כיוון היבשה ואז הם או שנדרסים או שהם מתייבשים או שנאכלים על ידי חיות אחרות אבל בוודאות לא מגיעים חזרה לים. כל ה רביה של צבי ים נפגעת במספרים מאוד מאוד גדולים בגלל התאורה הזאת שמונעת מהשלב הראשון של החיים להגיע למקום שאליו הם צריכים לחיות שזה הים. צבים, ציפורים, כמעט כל בעל חיים שאפשר להעלות על הדעת מושפע באופן כלשהו מהתאורה המלאכותית. ולא רק בעלי חיים, אפילו צמחים. גם עצים שבמהלך הקיץ משתמשים בעלים כבעצם כפנלים סולאריים, העלים התפקיד שלהם הרי לייצר אנרגיה על ידי כך שהכלורופיל שבתוכם מסוגל לקחת את אנרגיית השמש ולתרגם אותה לייצור סוכרים לטובת גידול העץ. אבל כשמגיע חורף במיוחד באזורים קרים שיורד בהם שלג, אותם עלים עכשיו א' היעילות שלהם יורדת כי גם אין כוח שמש בעונת החורף, אבל אם ירד הרבה שלג המשקל של השלג על העלים יגרום לנזק לעץ. והעץ הזה יכול עכשיו להיפצע ודרך הפציעה הזאת יכנסו כל מיני גורמי מחלה. עכשיו תיקח עץ כזה שעומד בשלכת ושים מעליו פנס רחוב, יש לנו הרבה עצים במיוחד בפרברי הערים, יש לנו בשולי הכבישים. מה שקורה שעצים בעצם מתבלבלים כי מצד אחד שעות האור והחושך משתנים, שעות האור הטבעיות הכוונה, מצד שני יש לך פנס שדולק כל לילה במהלך כל הלילה ומשדר לעץ במרכאות כפולות עכשיו אביב, עכשיו יש הרבה שעות אור. ואז רואים עצים שלא עומדים בשלכת לחלוטין ולאחר מכן הם נפגעים ולאורך זמן הבריאות שלהם יורדת מאוד עד כדי כך שיש אפילו חורשות שלמות שנחשפות לזיהום אור בעצם לא חוות לילה ומתות. החדשות הטובות הן שעליבא דה-נועם הרשויות בישראל מודעות היום לבעיית זיהום האור הרבה יותר מבעבר. בעקבות העבודה הזאת שאנחנו כבר עושים 10 שנים הגיע להרבה מאוד תובנות גם מול משרדי ממשלה וגם מול גופי תשתית שהובילו ליישום של הנחיות. היום נתיבי ישראל לדוגמה יש להם הנחיות שהם שמחו לקבל ולהפנים, יש להם מערכת מיפוי מאוד מאוד טובה, אנחנו הגדרנו אזורים לפי רגישות סביבתית והם מטמיעים את אותן הנחיות של תכנון מוקפד של התאמת התאורה לטופוגרפיה של הכביש שלא תהיה זליגה מסביב, שמירה על טמפרטורת הצבע של התאורה. ויש אפילו מקומות מאוד מאוד ממוקדים שבהם יש צורך להאיר כביש אבל הם עוברים דרך נגיד מעל נחל או מעל איזשהו אזור בעל רגישות אקולוגית ששם אנחנו עושים התאמות ממש נקודתיות. זה יכול להיות תאורה נמוכה, זה יכול להיות שהם משחקים עם הזוויות המיוחדות. יש עבודה מאוד מאוד טובה והפנמה אצל מרבית גופי התשתית ומוסדות התכנון. נועם הזכיר כאן שני פתרונות חשובים לבעיית זיהום האור שכדאי להסביר אותם. הראשון הוא תכנון נכון של גופי התאורה כך שהאור הנפלט מהם לא יזלוג במרכאות לכיוונים לא נכונים בין אם לחלל ובין אם לחורשה הסמוכה. לדוגמה אם אתה רוצה להאיר כביש אז ברור שמטרת ההארה היא חשובה, בטיחות היא בעלת חשיבות עליונה. אז צריך לוודא שהכביש מואר כולו באורך וברוחב בצורה אחידה ובצורה כזאת שמשרתת את הנהג ולא מסנוורת ואז השאלה כמה אפשר לתחום את התאורה הזאת לשוליים למקומות שלא צריך להאיר אותם. והיום אנחנו יודעים איך לעשות את זה כי היום הטכנולוגיה והחישובים והתכנונים מאפשרים את זה, מאפשרים להגיע למקסימום הארה על היעד במקרה הזה הכביש ומינימום זליגה של אותו אור לשמיים ובוודאי ובוודאי לשטחים פתוחים שנמצאים משני צידי הכביש. הפתרון השני קשור לתכולת הצבע של התאורה המלאכותית. מהי תכולת צבע? ובכן כפי שגילה אייזק ניוטון לפני כמה מאות שנים האור הלבן שאנחנו רואים הוא למעשה תערובת של אור במגוון צבעים. לרוב אנחנו נזכרים בתכונה הזו של האור רק כשאנחנו רואים בשמיים קשת צבעונית ומרשימה שנוצרת כשטיפות הגשם באוויר שוברות במרכאות את קרני האור ומפצלות אותן לצבעים האינדיבידואליים שלהם. אבל בעלי החיים והצמחים עושים שימוש חשוב בתכונה הזו של האור ומנצלים צבעים שונים בתוך האור לצרכים שונים. נועם סיפר לי על מקרה שבו נוכח בעובדה הזו במו עיניו. אחת משמורות הטבע המיוחדות שיש בישראל היא מערת הנטיפים בהרי יהודה. ובמערה הזאת כמובן המערות מבחינת ההגדרה שלהן הן מקומות חשוכים לחלוטין. אבל כשהיא נפתחה בסוף שנות השבעים כדי להנגיש אותה לקהל כמובן שהיה צריך להאיר. וברגע שאתה מכניס לתוך מערכת שהיא סגורה מיליונים של שנים אתה מכניס תאורה אז אתה בעצם מכניס את אחד המרכיבים החשובים של יצירת חיים כי במערה הזאת יש לחות, אין ביולוגיה כבר המקום הזה היה מנותק בעצם מיליונים של שנים אבל אתה מביא איתך את הביולוגיה בעזרת חיידקים קטנים שיש לך על האור או בעזרת זרעים שיש לך על הנעל. וכאשר יש להם אור ויש להם לחות אז הם מתחילים לנבוט ואז התחלנו לקבל ברגע שהמערה הייתה מוארת התחלנו לקבל גידול מאוד מאוד בעייתי של אצות על הנטיפים ועל הזקיפים. אז שהחלטנו להאיר את המערה אמרנו אם אנחנו נשתמש בתאורה שאין בה כחול ואין בה אדום אנחנו נמנע את היכולת של כלורופיל באותם צמחים לייצר אנרגיה. ועל ידי כך יצרנו תאורה א' שהיא בטיחותית כלומר אף אחד לא שבר את הרגל במהלך הביקור במערה, היא גם לטעמי גם הייתה מאוד יפה כי הצבעוניות הזאת עדיין אפשרה הרבה מאוד משחק ויזואלי והכי חשוב היא הפחיתה את גידול האצות באופן דרמטי. כן ממש ראיתם את ההשפעה? ממש לגמרי ראינו הצטמקות של גושים של אצות שהיו לנו על חלק מהקירות. אגב את עניין בחירת צבע האור הנכון מבחינת ההשפעה השלילית של זיהום האור מגלה לנו נועם אנחנו יכולים ליישם גם בעצמנו בבתים ובחצרות שלנו. חמש שנים אחרונות אנחנו כבר רואים מוצרים הרבה מאוד מוצרים בעולם בעיקר שפותחו בעיקר בגלל החשש הזה החשש שהתחיל גם על השלכות על בריאות בני אדם אבל גם ההשלכות האקולוגיות. אנחנו רואים מוצרי לד שבהם הפליטה בתחום הספקטרלי הכחול היא מאוד מאוד נמוכה. היום אתה יכול ללכת לחנות ולקנות נורה שיהיה כתוב עליה 'לבן חם', מה שצריך להסתכל זה על הערך שנקרא טמפרטורת הצבע, כתוב על זה נגיד 3000 קלווין המשמעות היא שהיא תהיה בצבע קצת יותר צהוב ויהיה בה הרבה פחות כחול מאשר אם תבחר נורה שכתוב עליה 6500 קלווין אז תקבל אור לבן קר כזה מזכיר את הפלורסנטים של פעם. כמה שיותר נמוך יותר טוב זה הכלל? כמה שיותר נמוך יותר טוב. לסיכום התאורה המלאכותית שמאירה את חשכת הלילה היא כנראה חלק בלתי נפרד מהציוויליזציה האנושית אבל היא מגיעה עם קאץ', והקאץ' הזה הוא ההשפעה השלילית שלה על המחזוריות הטבעית שפיתחנו אנחנו ושאר היצורים החיים על כדור הארץ בהסתמך על אור השמש. כמו תמיד בכל הנוגע לשמירה על איכות הסביבה מודעות ותכנון נכון יכולים להקהות חלק לא מבוטל מעוקצה של בעיה זו. אז לתחנת החלל הבין-לאומית אני כנראה כבר לא אגיע בגילי המופלג ובטח בלי איזושהי דיאטה רצינית בכל אופן, אבל לקראת סיום שאלתי את נועם אם אולי בכל זאת יש מקום בארץ שאליו אני אוכל להגיע כדי ליהנות מנוף לילי מופלא. מסתבר שיש כזה אבל במקום נוף של תאורה מלאכותית הוא מציע לנו נוף אחר לגמרי וקסום לא פחות. היום עיקר האתרים שהם עדיין שומרים על שמי לילה במלוא הדרם מבחינת המראה אבל שומרים על חשיכה נמצאים בנגב בעיקר בשמורות הטבע. והיום מכתש רמון הוכרז לפני שלוש שנים כשמורת אור כוכבים בין-לאומית הוא מקום שבו אתה מוזמן עם בני משפחתך ועם חברים לבוא לחניון בלילה ליהנות מכל מה שחניון יכול לתת לך מבחינת שירותים ומקום לאכול ומקום לישון. אבל כשאתה תרים את הראש אתה תראה מראה אתה תראה את שביל החלב ופתאום תשאל רגע מה זה הלכלוך הזה על פני השמיים, מה זה המראה המדהים הזה. ואתה פתאום תתחבר לאיזשהו ערך שהפתיע גם אותי זה הרבה מעבר לאקולוגיה זה איזשהו עניין של חוויה שאתה אומר וואו. ואפילו בשביל מדען יהיר כמוני זה רגע שגורם לך להיות לרגע מאוד מאוד צנוע מאוד מכונס בעצמך עם המחשבות. אני חושב שזה מה שאנחנו צריכים במיוחד ברוח התקופה הזאת אבל זה מה שאנחנו צריכים היום לנשמה שלנו לאיזשהו מראה שהוא חזון. ואז כל הדברים האחרים קל לפתור אותם, הם קל נורא לתכנן קל נורא להטמיע אבל אם תהיה מודע למה אתה מפספס ומה אתה יכול להרוויח מזה באופן אישי אני חושב שזה כל הסיפור באמת. תודה רבה לדוקטור נועם לידר מנהל אגף האקולוגיה בחטיבה המדעית של רשות הטבע והגנים. אם אתם רוצים ללמוד עוד על הגנה על חיות הבר ושמירה על בתי הגידול בארץ ישראל בקרו באתר של רשות הטבע והגנים parks.org.il.</p>
                </div>
            </article>
            
            <article class="paragraph speaker-רן לוי type-content">
                <div class="paragraph-meta">
                    <span class="speaker-name">רן לוי</span>
                    <span class="timestamp">54:31</span>
                </div>
                <div class="content">
                    <p>זהו עד כאן לפינה הזו, מקווה שנהניתם והחכמתם בנושא זיהום אור, נושא שלא מגיע לכותרות בדרך כלל. שאלת עושים היסטוריה חדשה ברוח הפרק הזה היא האם אי פעם אבד לכם מידע חשוב? מהו הוא היה ואיך הוא הלך לאיבוד? אצלי מדובר באבדה ממש ממש טרגית. כשהייתי קטן אבא שלי הקליט אותי כל כמה חודשים כך שאפשר יהיה לשמוע איך אני לומד לדבר ומספר על החיים שלי בגן ובבית הספר. בשלב מסוים כשכבר גדלתי הבנתי שהקסטות המקוריות מתחילות להתפורר אז העברתי את ההקלטות ל-CD. מה שלא לקחתי בחשבון הוא שגם ל-CD יש חיי מדף מוגבלים ובאמת אחרי כמה שנים הדיסק הצרוב הפסיק לעבוד. ואני עדיין מחזיק את הדיסק הזה בתקווה שאצליח לחלץ ממנו יום אחד את ההקלטות הישנות אבל זה בהחלט בהחלט משביז. אז מה המידע החשוב שהלך לכם לאיבוד ואיך? ספרו לנו בדף הפייסבוק של עושים היסטוריה. עושים היסטוריה הם גיא בינון ואיתמר סוויסה בעריכה ובהפקה, שרה סילבצקי מנהלת הקהילות ומנהלת ציפור משפחתית, אביב שם טוב מנהל המכירות, רועי לוי על הפיתוח העסקי, דני תימור המנהל העסקי ואני רן לוי כותב ומגיש. אנחנו נשתמע בשבוע הבא. להתראות.</p>
                </div>
            </article>
            
        
    </div>

    <script>
        const audio = document.getElementById('audio-player');
        function seekTo(time) {
            audio.currentTime = time;
            audio.play();
        }
    </script>

        </main>

        <footer>
            <p>&copy;  כל הזכויות שמורות לבעלי הפודקאסט. שירות זה מתמלל לכבדי שמיעה ואינו בעל הזכויות על התוכן.</p>
        </footer>
    </div>
</body>
</html>