<!DOCTYPE html>
<html lang="he" dir="rtl">
<head>
    <meta charset="UTF-8">
    <meta name="viewport" content="width=device-width, initial-scale=1.0">
    <title>[עושים היסטוריה] 361: איך הציל גיליון הנתונים האלקטרוני את אפל - פודטקסט</title>
    <link rel="stylesheet" href="../../styles.css">
    <script defer src="../../search.js"></script>
</head>
<body>
    <div class="container">
        <header class="site-header">
            <div class="logo">
                <a href="../../index.html">פודטקסט</a>
            </div>
            
            <div class="search-box">
                <input type="text" id="search-input" placeholder="חיפוש...">
                <div id="search-results" class="search-results hidden"></div>
            </div>

            <nav class="main-nav">
                <a href="../../index.html" class="nav-link">פרקים אחרונים</a>
                <a href="../../podcasts.html" class="nav-link">כל הפודקאסטים</a>
                <a href="../../rss.xml" class="rss-link" title="RSS">
                    <svg xmlns="http://www.w3.org/2000/svg" width="18" height="18" viewBox="0 0 24 24" fill="none" stroke="currentColor" stroke-width="2" stroke-linecap="round" stroke-linejoin="round"><path d="M4 11a9 9 0 0 1 9 9"></path><path d="M4 4a16 16 0 0 1 16 16"></path><circle cx="5" cy="19" r="1"></circle></svg>
                </a>
            </nav>
        </header>

        <main>
            
    <div class="episode-header">
        <h1>[עושים היסטוריה] 361: איך הציל גיליון הנתונים האלקטרוני את אפל</h1>
        <div class="meta-row">
            <span class="meta-date">פורסם ב: 29 בספטמבר 2021</span>
            <a href="../../podcasts/vshym-hystvryh.html" class="meta-feed">עושים היסטוריה</a>
        </div>
    </div>

    <div class="player-container">
        <audio id="audio-player" controls>
            <source src="https://api.spreaker.com/download/episode/46737745/ep361_apple_ii_spreadsheets.mp3" type="audio/mpeg">
            Your browser does not support the audio element.
        </audio>
    </div>

    <div class="transcript-container" id="transcript">
        
            
            <article class="paragraph speaker-רן לוי type-content">
                <div class="paragraph-meta">
                    <span class="speaker-name">רן לוי</span>
                    <span class="timestamp">00:00</span>
                </div>
                <div class="content">
                    <p>שלום וברוכים הבאים לעושים היסטוריה, פרק 361. איך הציל גיליון הנתונים האלקטרוני את אפל? הפרק בחסות ווי-דיגיט, השותפה הבכירה של אפל בעסקים וחינוך בישראל. פרטים בסוף הפרק.</p>
                </div>
            </article>
            
            <article class="paragraph speaker-פרומו type-advertisement">
                <div class="paragraph-meta">
                    <span class="speaker-name">פרומו</span>
                    <span class="timestamp">00:15</span>
                </div>
                <div class="content">
                    <p>רשת עושים היסטוריה. רשת עושים היסטוריה. רשת עושים היסטוריה. עושים היסטוריה עם רן לוי.</p>
                </div>
            </article>
            
            <article class="paragraph speaker-רן לוי type-content">
                <div class="paragraph-meta">
                    <span class="speaker-name">רן לוי</span>
                    <span class="timestamp">00:23</span>
                </div>
                <div class="content">
                    <p>כשאתם שומעים את המילה אפל, אני מניח שאתם חושבים על האייפון, על האייפד ועל המק. אם אתם קצת יותר מבוגרים, אולי אתם חושבים על האייפוד, הנגן המיתולוגי שהשיק את מהפכת הפודקאסטים. אבל כשאני חושב על אפל, אני חושב על החדר של ערן, בן דוד שלי. אלה היו שנות ה-80 המוקדמות, ואנחנו היינו ילדים בני שמונה או תשע. בפינת החדר, בין פוסטרים של ברוך ממן, רוני רוזנטל, זאבי ארמלי ושאר הכוכבים של מכבי חיפה, עמדה המכונה המדהימה ביותר שראיתי בחיי עד אותו הרגע - האפל 2.</p>
                </div>
            </article>
            
            <article class="paragraph speaker-רן לוי type-content">
                <div class="paragraph-meta">
                    <span class="speaker-name">רן לוי</span>
                    <span class="timestamp">01:29</span>
                </div>
                <div class="content">
                    <p>הייתה לו מקלדת, שני ג'ויסטיקים, מסך צבעוני וכונן דיסקטים שטען משחק שלם לזיכרון המחשב בתוך שניות. והגרפיקה? אוי, הגרפיקה. כל משחק היה יותר מדהים מקודמו. חסל סדר עיגולים זזים כמו בפקמן או ריבועים בסגנון פונג. הדמויות האנושיות שנעו על המסך של האפל 2, כמו הנסיך הפרסי הזכור לטוב, עשו זאת בחן ובאלגנטיות שלא נראו קודם לכן. האפל 2 הוא המחשב שהעלה את חברת אפל לגדולה. המחשב שהכניס לחברה הצעירה הזו טונות של כסף והציב אותה על המסלול אל עבר ההצלחה הנוכחית שלה. זה המחשב שהפך את סטיב ג'ובס לסטיב ג'ובס. אתם בטח חושבים שההצלחה של האפל 2 הייתה בזכות אותם משחקים שהסעירו את דמיונם של ילדים כמוני וכמו ערן. אחרי הכל, האינטרנט עדיין לא היה קיים באותם הימים, אז מה כבר אפשר היה לעשות עם האפל 2 פרט למשחקים? אבל זו תהיה טעות. האפל 2 הצליח מסיבה אחרת לגמרי. הוא הצליח בזכות התוכנה הכי משעממת והכי פחות מסעירה שאתם מסוגלים לדמיין.</p>
                </div>
            </article>
            
            <article class="paragraph speaker-רן לוי type-content">
                <div class="paragraph-meta">
                    <span class="speaker-name">רן לוי</span>
                    <span class="timestamp">03:06</span>
                </div>
                <div class="content">
                    <p>סטיבן ווזניאק נולד בזמן הנכון ובמקום הנכון. 1950, ימי ראשית עידן המחשב, באזור שנמצא קצת דרומית לסן פרנסיסקו ומוכר לנו כיום בשם עמק הסיליקון. אביו היה מדען טילים בחברת לוקהיד ו-ווזניאק הצעיר גדל כשהוא מוקף בקבלים, סלילים וחוברות אלקטרוניקה. לומר ש-ווזניאק הצעיר היה ילד פלא בתחום האלקטרוניקה יהיה אנדרסטייטמנט. כשהוא היה בן 13, הוא זכה בפרס מטעם יריד המדע האזורי של סן פרנסיסקו על מחשבון שתכנן ובנה בעצמו בעזרת כמה מאות טרנזיסטורים. ב-1971 הכיר ווזניאק דרך חבר משותף בחור צעיר ושאפתן בשם סטיב ג'ובס. ווזניאק היה בן 21 וג'ובס היה בסך הכל בן 16, אבל החיבור ביניהם היה כמעט מיידי, אולי מכיוון שג'ובס הצעיר הבין בחושיו החדים ש-ווזניאק הוא מהנדס מזן אחר, אולי יחיד בדורו. השותפות הראשונה שלהם הייתה סביב מכשירים אלקטרוניים שפיתח ווזניאק, שאפשרו למי שהשתמש בהם לפרוץ למערכת הטלפוניה הבינלאומית ולבצע שיחות לונג דיסטנס בחינם. ווז בנה את הקופסאות הכחולות וג'ובס מכר אותן לחברי קהילת ההאקרים הצומחת של סן פרנסיסקו תמורת 150 דולר לאחת.</p>
                </div>
            </article>
            
            <article class="paragraph speaker-רן לוי type-content">
                <div class="paragraph-meta">
                    <span class="speaker-name">רן לוי</span>
                    <span class="timestamp">04:53</span>
                </div>
                <div class="content">
                    <p>ווז חלם על מחשב שיהיה קטן וזול שכל אחד יוכל להרשות לעצמו להחזיק בבית. את הצעד הראשון בכיוון הזה עשה במסגרת לימודיו באוניברסיטת ברקלי. שם פיתחו הוא וחבר ללימודים מחשב בסיסי ופשוט בשם 'קרים סודה', על שם המשקה המוגז שהשניים אהבו לשתות בשעות הארוכות שבילו במעבדה. 'קרים סודה' היה מחשב פרימיטיבי למדי. חמש שנים לאחר מכן, ב-1976, במפגש של מועדון חובבי אלקטרוניקה בשם Homebrew Computer Club, הציג ווזניאק בפני חבריו גרסה חדשה ומתקדמת יותר של מחשב ה'קרים סודה'. המחשב של ווזניאק ניחן בתכונה ייחודית: הוא היה מסוגל להתחבר לצג טלוויזיה. זה משהו שלא היה לאף מיקרו-מחשב אחר, בעיקר מכיוון שתצוגה גרפית דורשת שימוש ברכיבי זיכרון ושבבי זיכרון היו אחד הרכיבים האלקטרוניים היקרים ביותר. אבל ווזניאק הצליח לתכנן את הממשק האלקטרוני של החיבור למסך באופן קומפקטי וזול במיוחד.</p>
                </div>
            </article>
            
            <article class="paragraph speaker-רן לוי type-content">
                <div class="paragraph-meta">
                    <span class="speaker-name">רן לוי</span>
                    <span class="timestamp">06:37</span>
                </div>
                <div class="content">
                    <p>כשסטיב ג'ובס ראה את אב-הטיפוס של ווזניאק, הוא הבין מיד שמדובר בפיתוח פורץ דרך. הוא שכנע את ווזניאק להתפטר מ-HP ולהקים איתו חברה - אפל. כמעט מיד לאחר הקמת החברה, החל סטיב ווזניאק לעבוד על המחשב הבא שלו, האפל 2, והייתה לו מטרה ברורה לנגד עיניו.</p>
                </div>
            </article>
            
            <article class="paragraph speaker-עומר ניניו type-content">
                <div class="paragraph-meta">
                    <span class="speaker-name">עומר ניניו</span>
                    <span class="timestamp">06:58</span>
                </div>
                <div class="content">
                    <p>אחרי שהם הוציאו את האפל 1, זה מחשב הרבה יותר לחובבנים. בשלב מסוים החבורה הזאת שהקימו ביחד סטיב ג'ובס וסטיב ווזניאק, רצו ליצור מחשב שיהיה יותר ערכה מאוחדת אחת, יותר ערכה מוכנה, שבעצם כל אדם, כל צרכן יוכל בעצם להוריד מהמדף, לחבר אותו לחשמל פחות או יותר, ויהיה מוכן לפעולה. האפל 2, אם כן, תוכנן להיות המחשב האישי הראשון עבור הצרכן הביתי. מחשב שלא צריך להלחים אותו או לתכנת אותו כדי שאפשר יהיה להשתמש בו.</p>
                </div>
            </article>
            
            <article class="paragraph speaker-רן לוי type-content">
                <div class="paragraph-meta">
                    <span class="speaker-name">רן לוי</span>
                    <span class="timestamp">08:14</span>
                </div>
                <div class="content">
                    <p>האפל 2 היה חייב להיות מחשב זול, אחרת אף אחד לא יקנה אותו. ווזניאק לקח את אותו מעבד זול ואיטי יחסית שבו הוא השתמש באפל 1 ושבבי זיכרון בנפח זעום של 48 קילובייט בלבד, ובזכות ההבנה העמוקה שלו של עקרונות הפעולה של המחשב וטונות של חשיבה יצירתית, הוא הצליח לתכנן מעגלים שסחטו מהרכיבים האלה את כל מה שהיה להם לתת. האפל 2 הוצג לקהל באפריל 1977 במסגרת יריד מחשבים גדול וזכה לשבחים רבים. אמנם הוא לא היה מושלם, פה ושם נתגלו בו תקלות מביכות, אבל אלו היו תקלות זניחות יחסית ביחס ליתרונות של המחשב החדש.</p>
                </div>
            </article>
            
            <article class="paragraph speaker-עומר ניניו type-content">
                <div class="paragraph-meta">
                    <span class="speaker-name">עומר ניניו</span>
                    <span class="timestamp">09:34</span>
                </div>
                <div class="content">
                    <p>הם יצרו בעצם מוצר שהיה מאוד ייחודי. עד אז לא היה דבר כזה, לא היה מוצר שהיה גם נאה לעין, שזה היה מחשב קופסה אחת סגורה מצד אחד. היה מקלדת מובנית, לא הייתם צריכים למצוא מקלדת חיצונית ולחבר. והעולמות נפגשו ביותר ממקום אחד. גם העולם של ג'ובס במובן של מוצר צריכה וגם העולם של ווזניאק בעולם של מוצר הנדסי שאפשר לשחק איתו ולהרחיב אותו.</p>
                </div>
            </article>
            
            <article class="paragraph speaker-רן לוי type-content">
                <div class="paragraph-meta">
                    <span class="speaker-name">רן לוי</span>
                    <span class="timestamp">10:39</span>
                </div>
                <div class="content">
                    <p>אז כן, יש לו תצוגה נהדרת ומארז יפה וחריצי הרחבה, אבל מה עושים עם כל הדבר הזה? אלה לא היו האנשים שהתעניינו בתכנות, משחקים או אלקטרוניקה. לכן גם לא הייתה להם שום סיבה לרכוש את המחשב החדש. זה היה מקרה קלאסי של 'המבקרים אהבו', אבל בפועל המוצר המסחרי היה פלופ מאכזב שפיגר במכירות אחרי הקומודור וה-TRS-80. ההימור של אפל נכשל, והחברה הצעירה הייתה בדרך לפח האשפה של ההיסטוריה.</p>
                </div>
            </article>
            
            <article class="paragraph speaker-רן לוי type-content">
                <div class="paragraph-meta">
                    <span class="speaker-name">רן לוי</span>
                    <span class="timestamp">12:05</span>
                </div>
                <div class="content">
                    <p>בערך באותו הזמן שבו סטיב ווזניאק עמל על פיתוח האפל 2, ישב סטודנט צעיר בשם דן בריקלין בכיתה באוניברסיטת הרווארד וחלם בהקיץ. כלי העבודה הראשון במעלה של רואי חשבון היה גיליון הנתונים - Spreadsheet. גיליון נתונים הוא דף נייר גדול שמחולק לתאים שמסודרים בשורות ועמודות. המרצה של דן ניתח תרחישים עסקיים שונים: איך תשתנה עלות הייצור אם נחליף חומר גלם X בחומר גלם Y? כאן גם בא לידי ביטוי החיסרון המשמעותי ביותר של גיליונות נתונים: אם משנים את תוכנו של תא אחד, סביר להניח שתהיה לכך השפעה גם על תוכנם של תאים אחרים. אבל עדכון התאים נעשה באופן ידני ולכן זה היה די מסורבל.</p>
                </div>
            </article>
            
            <article class="paragraph speaker-רן לוי type-content">
                <div class="paragraph-meta">
                    <span class="speaker-name">רן לוי</span>
                    <span class="timestamp">13:33</span>
                </div>
                <div class="content">
                    <p>בריקלין דמיין לעצמו מסך מחשב ועליו גריד של תאים, ממש העתק דיגיטלי של גיליון הנתונים הפיזי מנייר. וכשהמשתמש משנה את תוכנו של תא כלשהו, המחשב מיד מחשב מחדש את תוכנם של כל התאים האחרים שתלויים באופן כלשהו בתא הראשון. קסם. בריקלין פנה לחבר טוב שלו, מתכנת מוכשר בשם בוב פרנקסטון, והציע לו לחבור אליו. השניים הקימו חברה בשם Software Arts והחלו לעבוד על התוכנה שלהם. האפל 2 העניק לזוג המפתחים יתרון אדיר: המערכת הגרפית המתוחכמת אפשרה לתוכנה שלהם, ויזיקאלק (VisiCalc), להיות אינטראקטיבית ומהירה.</p>
                </div>
            </article>
            
            <article class="paragraph speaker-רן לוי type-content">
                <div class="paragraph-meta">
                    <span class="speaker-name">רן לוי</span>
                    <span class="timestamp">15:33</span>
                </div>
                <div class="content">
                    <p>כשנחשפה ויזיקאלק לקהל הרחב, היא הפכה ללהיט. ויזיקאלק התבררה במהירות כ'Killer App' של האפל 2. תוכנה כל כך שימושית וכל כך מועילה, עד שהיא לכשעצמה הצדיקה את רכישת המחשב היקר הזה. בתוך שנים ספורות נמכרו למעלה ממיליון עותקים של ויזיקאלק, שנכנסו לאינספור משרדים ובתי עסק בכל רחבי ארצות הברית וחוללו מהפכה אדירה באופן שבו ארגונים מנהלים את עסקיהם.</p>
                </div>
            </article>
            
            <article class="paragraph speaker-רן לוי type-content">
                <div class="paragraph-meta">
                    <span class="speaker-name">רן לוי</span>
                    <span class="timestamp">17:15</span>
                </div>
                <div class="content">
                    <p>סטיב ג'ובס בעצמו היה הראשון להודות שוויזיקאלק היא זו שהצילה את אפל. בראיון ל-BBC ב-1990 הוא אמר: 'אם ויזיקאלק הייתה נכתבת למחשב אחר, היית מראיין מישהו אחר במקומי עכשיו'. עם הזמן, ה-IBM PC הופיע וויזיקאלק איבדה את הבכורה ללוטוס 1-2-3 ובהמשך לאקסל של מיקרוסופט. אבל כל התוכנות האלה מכילות עד ימינו אנו פיסות מה-DNA של ויזיקאלק. ג'ובס לקח את הכסף שוויזיקאלק הזרימה לאפל והשתמש בו כדי לסובב את החברה ולהפוך אותה למה שהיא היום.</p>
                </div>
            </article>
            
            <article class="paragraph speaker-רן לוי type-content">
                <div class="paragraph-meta">
                    <span class="speaker-name">רן לוי</span>
                    <span class="timestamp">19:27</span>
                </div>
                <div class="content">
                    <p>אז מה קורה עם אפל היום? איך נראים הקשרים הנוכחיים שלה עם העולם העסקי? את השאלות האלה הפניתי לעומר ניניו, המכהן כמנהל הידע ומהנדס ג'אמפ (JAMF) בחברת ווי-דיגיט.</p>
                </div>
            </article>
            
            <article class="paragraph speaker-עומר ניניו type-advertisement">
                <div class="paragraph-meta">
                    <span class="speaker-name">עומר ניניו</span>
                    <span class="timestamp">19:39</span>
                </div>
                <div class="content">
                    <p>אפל עומדת במקום די דומה לזה שהיא הייתה בו בסוף שנות ה-70. מוצרי הצריכה שלה הם עדיין מובילים את עיקר ההצלחה שלה. אבל אותם צרכנים פרטיים מביאים את המוצרים שלהם גם לעסק, לארגון. ואפל מבינה את זה והיא מספקת כלים שישפרו את החוויה של השימוש במוצרים שלה בעולם העסקי. דוגמה נפלאה לזה היא האייפון. אפל פיתחה פריימוורק שנקרא MDM, וזה הבסיס שעליו היום כל הארגונים בעולם מנהלים את כל מוצרי אפל שלהם.</p>
                </div>
            </article>
            
            <article class="paragraph speaker-רן לוי type-content">
                <div class="paragraph-meta">
                    <span class="speaker-name">רן לוי</span>
                    <span class="timestamp">21:23</span>
                </div>
                <div class="content">
                    <p>תודה רבה לעומר ניניו ותודה לווי-דיגיט, נותנת החסות שלנו. ווי-דיגיט היא האינטגרטורית היחידה של אפל למגזר העסקי בישראל ודואגת להכל - מניהול תאימות ועד להדרכה אישית. בקרו ב-wedigit.co.il. עד כאן לפרק הזה. עושים היסטוריה הם בנורא בארי, יותם הלכמי ודור שפיר. דני טימור המנהל העסקי, ואני רן לוי. נשתמע בפרק הבא.</p>
                </div>
            </article>
            
        
    </div>

    <script>
        const audio = document.getElementById('audio-player');
        function seekTo(time) {
            audio.currentTime = time;
            audio.play();
        }
    </script>

        </main>

        <footer>
            <p>&copy;  כל הזכויות שמורות לבעלי הפודקאסט. שירות זה מתמלל לכבדי שמיעה ואינו בעל הזכויות על התוכן.</p>
        </footer>
    </div>
</body>
</html>