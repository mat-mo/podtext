<!DOCTYPE html>
<html lang="he" dir="rtl">
<head>
    <meta charset="UTF-8">
    <meta name="viewport" content="width=device-width, initial-scale=1.0">
    <title>[עושים היסטוריה] 369: מלחמת ההתשה חלק ג' - הפשיטה על האי גרין - פודטקסט</title>
    <link rel="stylesheet" href="../../styles.css">
    <script defer src="../../search.js"></script>
</head>
<body>
    <div class="container">
        <header class="site-header">
            <div class="logo">
                <a href="../../index.html">פודטקסט</a>
            </div>
            
            <div class="search-box">
                <input type="text" id="search-input" placeholder="חיפוש...">
                <div id="search-results" class="search-results hidden"></div>
            </div>

            <nav class="main-nav">
                <a href="../../index.html" class="nav-link">פרקים אחרונים</a>
                <a href="../../podcasts.html" class="nav-link">כל הפודקאסטים</a>
                <a href="../../rss.xml" class="rss-link" title="RSS">
                    <svg xmlns="http://www.w3.org/2000/svg" width="18" height="18" viewBox="0 0 24 24" fill="none" stroke="currentColor" stroke-width="2" stroke-linecap="round" stroke-linejoin="round"><path d="M4 11a9 9 0 0 1 9 9"></path><path d="M4 4a16 16 0 0 1 16 16"></path><circle cx="5" cy="19" r="1"></circle></svg>
                </a>
            </nav>
        </header>

        <main>
            
    <div class="episode-header">
        <h1>[עושים היסטוריה] 369: מלחמת ההתשה חלק ג' - הפשיטה על האי גרין</h1>
        <div class="meta-row">
            <span class="meta-date">פורסם ב: 20 בפברואר 2022</span>
            <a href="../../podcasts/vshym-hystvryh.html" class="meta-feed">עושים היסטוריה</a>
        </div>
    </div>

    <div class="player-container">
        <audio id="audio-player" controls>
            <source src="https://api.spreaker.com/download/episode/48797370/ep369_hatasha_part_3.mp3" type="audio/mpeg">
            Your browser does not support the audio element.
        </audio>
    </div>

    <div class="transcript-container" id="transcript">
        
            
            <article class="paragraph speaker-Ran type-advertisement">
                <div class="paragraph-meta">
                    <span class="speaker-name">Ran</span>
                    <span class="timestamp">00:00</span>
                </div>
                <div class="content">
                    <p>אתם אוהבים חידות? לא כאלה של מה ההבדל בין חלב, אלא חידות שגורמות לכם לבהות בתקרה ולמלמל 'רגע, אבל אם הוא עשה ככה...' תקשיבו לזה. יש עשרה חדרים, בכל אחד מהם ישן שובב. באמצע הלילה כל אחד מהשובבים בתורו מתעורר ובודק את הדלת של החדר שלו. אם הדלת שלו בסדר, היא שם, היא דלת, אז הוא הולך לדלת של אחד החדרים האחרים, לא החדר שלו, מפרק אותה וסוחב אותה למחסן, ואז חוזר לישון. אם הוא מתעורר ומגלה שאין לו דלת בחדר כי מישהו לקח אותה, אז הוא הולך למחסן, לוקח דלת, מתקין אותה בחדר שלו וחוזר לישון. ככה זה נמשך עד שכל אחד מהשובבים התעורר ועשה את מה שהוא עשה. אנחנו לא יודעים באיזה סדר הם התעוררו, אנחנו לא יודעים איזה דלת כל אחד מהם פירק. השאלה היא: בסוף הלילה הזה, מה המספר המקסימלי של דלתות שיכולות להיות במחסן? אם בשלב הזה אתם עצרתם רגע, או עשיתם פאוזה, או העברתם אחורה כדי לשמוע את זה שוב, או התחלתם לספור על האצבעות או לצייר משהו על נייר, יופי. כי הפרסומת הזאת נועדה לכם.</p>
                </div>
            </article>
            
            <article class="paragraph speaker-Ran type-advertisement">
                <div class="paragraph-meta">
                    <span class="speaker-name">Ran</span>
                    <span class="timestamp">01:13</span>
                </div>
                <div class="content">
                    <p>במהלך חודש פברואר מתקיים השלב הראשון של המיונים לנבחרות ישראל במדעים. יש דבר כזה. למדינת ישראל יש נבחרות בוגרות שהן מתחרות באולימפיאדות הבינלאומיות בכימיה, בפיזיקה, במתמטיקה, בביולוגיה, במדעי המחשב, בסייבר ובבינה מלאכותית. אליהן יכולים להתמיין תלמידות ותלמידים מכיתה ט' עד י"א. וישנה גם הנבחרת הצעירה שהיא עתודה לנבחרות הבוגרות, אליה מצטרפים כבר בכיתה ז'. אז מה עושים כשפרסומת כזאת נגמרת? פשוט נכנסים לרשת, מחפשים 'נבחרות ישראל במדעים', בודקים מתי זה קורה ואולי מייצגים את ישראל באולימפיאדות הבינלאומיות במדעים. ואפילו לא צריך לדעת לעשות סקיפ בשביל זה. נבחרות ישראל במדעים הן מיזם משותף של משרד החינוך ומרכז מדעני העתיד של קרן מיימונידיס.</p>
                </div>
            </article>
            
            <article class="paragraph speaker-Ran type-content">
                <div class="paragraph-meta">
                    <span class="speaker-name">Ran</span>
                    <span class="timestamp">02:31</span>
                </div>
                <div class="content">
                    <p>שלום וברוכים הבאים לעושים היסטוריה, פרק 369: מלחמת ההתשה חלק ג' - הפשיטה על האי גרין. עושים היסטוריה עם רן לוי.</p>
                </div>
            </article>
            
            <article class="paragraph speaker-Moshe type-content">
                <div class="paragraph-meta">
                    <span class="speaker-name">Moshe</span>
                    <span class="timestamp">02:52</span>
                </div>
                <div class="content">
                    <p>היה לי איזה שכן שהוא שירת בגדוד והוא היה בפלוגת מפקדה, וב-1 באפריל הוא היה בבית ואמר לאמא שלו בצחוק: 'את יודעת שמשה נפצע?'. ומכאן התחילו להתגלגל הדברים.</p>
                </div>
            </article>
            
            <article class="paragraph speaker-Ran type-content">
                <div class="paragraph-meta">
                    <span class="speaker-name">Ran</span>
                    <span class="timestamp">03:28</span>
                </div>
                <div class="content">
                    <p>את משה בן שבת הכרנו בפרק הקודם. הוא היה הטען-קשר בטנק שבו נהרג זאב פוזניאק, אחיו של נתן פוזניאק. בן שבת היה מעורב, הפעם באופן עקיף יותר, באירוע טרגי נוסף בתעלה. הכל החל עבורו בבדיחה לא מוצלחת שסיפר אחד משכניו. אמא שלו עברה ליד אמא שלי ואמרה לה 'מה שלום הילד?' במרוקאית, כן? ואז ענתה לה 'איזה ילד?'. אמרה לה 'זה שבצבא, משה'. 'טוב בסדר, מה?'. 'הוא נפצע'. 'מה בסדר?'. 'בבר אמר לי'. הבחור קראו לו בבר, השכן. 'מה הוא אמר לך?'. 'הוא אמר לי שהוא נפצע בתעלה'. וסך הכל זה היה 1 באפריל. היא לא הבינה שזה 1 באפריל, לקחה את זה ברצינות וסיפרה לאמא שלי ואז התחיל בלאגן אצלי בבית.</p>
                </div>
            </article>
            
            <article class="paragraph speaker-Ran type-content">
                <div class="paragraph-meta">
                    <span class="speaker-name">Ran</span>
                    <span class="timestamp">04:23</span>
                </div>
                <div class="content">
                    <p>חבר מהשכונה שפגש את בן שבת בחזית סיפר לו שהוריו מוטרפים מרוב דאגה, ובן שבת קיבל אישור חריג לצאת הביתה ולהרגיע אותם.</p>
                </div>
            </article>
            
            <article class="paragraph speaker-Moshe type-content">
                <div class="paragraph-meta">
                    <span class="speaker-name">Moshe</span>
                    <span class="timestamp">04:34</span>
                </div>
                <div class="content">
                    <p>נסעתי הביתה, הגעתי הביתה, ההורים קפצו עליי. אמא שלי 'איפה נפצעת? מה נפצעת?'. אמרתי לה לא נפצעתי אמא, הכל בסדר. את רוצה שאני אוריד בגדים תראי? הכל בסדר. אחרי שעה הרגעתי אותה, נרגעה. זהו, עבר שבוע, עברה החופשה, אני מתארגן לחזור. מכין את התרמיל, הכל, זה, שם על הכתף בא לצאת. אמא שלי בפתח הבית: 'אתה לא יוצא, רק על גופתי המתה'. אמא אני חייב ללכת, מישהו לא יצא הביתה, הוא גם לא ראה את ההורים שלו הרבה זמן. תני לי ללכת. 'לא, אתה לא יוצא, אתה לא יוצא'. צורחת, בוכה, משתוללת, שוכבת על הרצפה. 'אתה לא יוצא. אם אתה הולך אתה תמות. אני לא אתן לך ללכת, אני לא אתן לך למות'. 'אמא תפסיקי עם השטויות שלך, תני לי ללכת'. 'לא, אתה לא תלך'. בוכה, צורחת. אני כבר הלב שלי נקרע, אני לא יודע מה לעשות. בסוף היא שברה אותי.</p>
                </div>
            </article>
            
            <article class="paragraph speaker-Moshe type-content">
                <div class="paragraph-meta">
                    <span class="speaker-name">Moshe</span>
                    <span class="timestamp">05:40</span>
                </div>
                <div class="content">
                    <p>בסופו של דבר היא שברה אותי. היא התחילה לשרוט את עצמה בפנים ואני כבר לא יכולתי לראות את זה. אמרתי לה 'טוב בסדר אמא, אני נשאר, אני נשאר'. למחרת אני עוד פעם רוצה לצאת, עוד פעם היא עושה לי את אותה הצגה ואומרת לי 'לא, אתה לא תלך. אתה תלך - אתה תמות. אני לא אתן לך ללכת, לא יעזור לך כלום, אני לא אתן לך למות'. יום, יומיים, שלושה. אחרי שבוע לא הייתה לה ברירה, היא הייתה צריכה ללכת לשוק. איך שהיא הלכה לשוק אני ברחתי. ברחתי, חזרתי. הגעתי, המ"פ כועס עליי, אני מבין אותו, אני מבין את החבר'ה, אבל מה אני יכול לעשות? לא הייתה לי ברירה.</p>
                </div>
            </article>
            
            <article class="paragraph speaker-Ran type-content">
                <div class="paragraph-meta">
                    <span class="speaker-name">Ran</span>
                    <span class="timestamp">06:23</span>
                </div>
                <div class="content">
                    <p>משה בן שבת עלה למשפט ונידון ל-35 ימי מאסר. פלוגת הטנקים של בן שבת הייתה מוצבת בשלב זה במעוז המזח בגזרה הדרומית של התעלה, אבל בעקבות ה'עריקה' במרכאות החליטו מפקדיו להעביר אותו ליחידה אחרת. עברו ה-35 יום, חזרתי לגדוד, שלחו אותי לפלוגה אחרת והכניסו מישהו שיחליף אותי בטנק.</p>
                </div>
            </article>
            
            <article class="paragraph speaker-Ran type-content">
                <div class="paragraph-meta">
                    <span class="speaker-name">Ran</span>
                    <span class="timestamp">06:51</span>
                </div>
                <div class="content">
                    <p>מחליפו של בן שבת היה רב"ט צעיר בשם ברוך סבשי. מפקד המחלקה החדש של סבשי היה צביקה שרמן. שמי צביקה שרמן, בן 71, התגוררתי בגבעת שמואל. הייתי שמה עד גיל 21, אחרי הצבא עוד שנה ואז עזבתי. ושירתתי במילואים עד שנת 85-86. הגעתי לדרגת סגן אלוף ותפקיד של מג"ד טנקים וקצין אג"ם אוגדה.</p>
                </div>
            </article>
            
            <article class="paragraph speaker-Ran type-content">
                <div class="paragraph-meta">
                    <span class="speaker-name">Ran</span>
                    <span class="timestamp">07:27</span>
                </div>
                <div class="content">
                    <p>התשעה ביולי 1969 היה יומם הראשון של צביקה שרמן ושלושת הטנקים עליהם פיקד במעוז המזח. וכבר באותו היום הם קיבלו בשורה משמחת. קיבלתי הוראה שמגיעה הזמרת יפה ירקוני ושאחרי שיש סכנה שמצרים ירו, אז שהיא תעבור עם הג'יפ בין הטנקים ותשיר לכל טנק שני שירים. אז זה באמת ככה היה והיא עברה בין הטנקים ושרה את השירים וזה היה כזה נחמד.</p>
                </div>
            </article>
            
            <article class="paragraph speaker-Ran type-content">
                <div class="paragraph-meta">
                    <span class="speaker-name">Ran</span>
                    <span class="timestamp">08:04</span>
                </div>
                <div class="content">
                    <p>יפה ירקוני סיימה לשיר ועזבה את המעוז לקראת אחר הצהריים. בדיוק בזמן. והתחילה הפגזה משעה 4:00 עד שעה 6:00-7:00. הפגזה מאוד מאוד קשה של פגזים ופצצות של 160 מילימטר ופצצות מרגמות. אתה ראית דרך האפיסקופים איך המטבח מתרומם, איך זה... שום דבר לא נשאר שלם כי זה היה הפגזה מאוד מאוד קשה. שמחנו על הטנק שהשריון מגן עלינו מהפצצות, מהרסיסים. אתה שומע את הרסיסים פוגעים וזה...</p>
                </div>
            </article>
            
            <article class="paragraph speaker-Ran type-content">
                <div class="paragraph-meta">
                    <span class="speaker-name">Ran</span>
                    <span class="timestamp">08:54</span>
                </div>
                <div class="content">
                    <p>עכשיו אנחנו יודעים שהמצרים צפו מה קורה בהפגזה והם ראו שהתצפיתן במעוז נוטש את עמדתו והם ראו ששלושת הטנקים שעמדו על הסוללה בתצפית גם הם ירדו מתחת לסוללה כי זו הייתה התרגולת. יש הפגזה - יורדים. התצפיתן כן צריך להישאר במקומו כי אחרת קורה מה שעוד רגע יקרה.</p>
                </div>
            </article>
            
            <article class="paragraph speaker-Ran type-content">
                <div class="paragraph-meta">
                    <span class="speaker-name">Ran</span>
                    <span class="timestamp">09:23</span>
                </div>
                <div class="content">
                    <p>זהו קולו של אהוד גרוס, מפקד הפלוגה של צביקה שרמן וברוך סבשי. כמו רן בג שהכרנו בפרק הקודם, גם גרוס היה נמר, שריונר ותיק שלחם במלחמת ששת הימים והתנדב לפקד על המעוזים בחזית התעלה.</p>
                </div>
            </article>
            
            <article class="paragraph speaker-Ehud type-content">
                <div class="paragraph-meta">
                    <span class="speaker-name">Ehud</span>
                    <span class="timestamp">09:42</span>
                </div>
                <div class="content">
                    <p>טוב, ראו המצרים מה קורה, ראו שהם יורים הפגזה על המזח, איש לא צופה בהם, התחילו להרחיק את ההפגזה אחורה. תרגולת, התצפיתן שוב עוזב את המקום לא בתרגולת, הטנקים עוזבים בתרגולת את מקומם יורדים למטה עם מדפים סגורים. ובחסות הדמדומים וההפגזה שהולכת ומתרחקת, יחד עם סירות קומנדו, הם הגיעו אל הסוללה.</p>
                </div>
            </article>
            
            <article class="paragraph speaker-Zvika type-content">
                <div class="paragraph-meta">
                    <span class="speaker-name">Zvika</span>
                    <span class="timestamp">10:10</span>
                </div>
                <div class="content">
                    <p>פתאום ב- בין 6:00 ל-7:00 בערב אני שומע פתאום צעקות. אני מסתכל באפיסקופים, אני רואה שלושה מטר לפניי על הסוללה חיילים מצריים יורים עליי עם קלצ'ניקובים. נתתי פקודה 'הולי עלינו, נהג הניע, צוות בזוקה אש', משהו כזה, ממש כל הפקודות האוטומטיות שאתה לומד במהלך הסדיר בצורה ממש אוטומטית. הנהג הניע, נסע אחורה כדי לתפוס מרחק מהסוללה כדי שנוכל לירות. נתתי פקודה לירי על הסוללה, על החיילים, על המצרים, אבל זה היה מקרוב, זה מאוד קרוב, זה קשה לכוון, הם לא רואים, רק אני מתוך העמדה של המפקד יכול להסיט את האש ולנסות לפגוע. הטנק לא אמור, הוא לא מיועד לפגוע במרחק של חמישה-עשרה מטר, זה לא כל כך מיועד לזה.</p>
                </div>
            </article>
            
            <article class="paragraph speaker-Zvika type-content">
                <div class="paragraph-meta">
                    <span class="speaker-name">Zvika</span>
                    <span class="timestamp">11:15</span>
                </div>
                <div class="content">
                    <p>קרה מקרה שנסענו אחורה תוך כדי הירי והטנק עלה על ערימה של צינורות ופרס זחל, ככה שהוא גם נתקע, לא היה לו את כושר התמרון, אבל נשארנו בצורה כזאת וירינו. ופתאום קיבלנו ירי של ררנ"ט שפגע בטנק ואז נפצעתי בבטן, התותחן נפצע בחזה, והטען-קשר והנהג לא נפצעו, לא קרה להם שום דבר. המשכתי לירות ופתאום נהיה שקט, הם נעלמו, הסתלקו.</p>
                </div>
            </article>
            
            <article class="paragraph speaker-Zvika type-content">
                <div class="paragraph-meta">
                    <span class="speaker-name">Zvika</span>
                    <span class="timestamp">12:05</span>
                </div>
                <div class="content">
                    <p>אני מנסה לקרוא כל הזמן לשאר הצוותים, אף אחד לא עונה לי. פתאום כעבור כמה דקות מגיע חייל ואני פותח את התא מפקד ומדבר איתו. זה היה נהג אם אני לא טועה, נהג של הטנק של המת"ק של הגור. הוא אומר קיבלנו ררנ"ט בטנק וכולם נהרגו, רק אני נשארתי.</p>
                </div>
            </article>
            
            <article class="paragraph speaker-Zvika type-content">
                <div class="paragraph-meta">
                    <span class="speaker-name">Zvika</span>
                    <span class="timestamp">12:45</span>
                </div>
                <div class="content">
                    <p>עם הדם ועם הכל רצתי לשם, עזבתי הכל, רצתי לשם איזה 150-200 מטר. ראיתי, נכנסתי לטנק, ראיתי את שני הטען והתותחן שרועים בצריח ללא רוח חיים. והמפקד שרוע על הרצפה, על האדמה, עדיין בחיים, אבל הבטן שלו מרוטשת וניסיתי לתת לו עזרה ראשונה ובסופו של דבר הוא לא החזיק מעמד והוא נפטר גם כן, סקנדי אקראו לו.</p>
                </div>
            </article>
            
            <article class="paragraph speaker-Zvika type-content">
                <div class="paragraph-meta">
                    <span class="speaker-name">Zvika</span>
                    <span class="timestamp">13:31</span>
                </div>
                <div class="content">
                    <p>המשכתי לא, ואז הגיע הטנק ממוצב הכפר, הגיע אליי ועליתי עליו ונסענו לכיוון הטנק השלישי. ושמה ראיתי את שלושת החיילים, שלושה חיילים הרוגים וחייל אחד חסר.</p>
                </div>
            </article>
            
            <article class="paragraph speaker-Ran type-content">
                <div class="paragraph-meta">
                    <span class="speaker-name">Ran</span>
                    <span class="timestamp">14:09</span>
                </div>
                <div class="content">
                    <p>החייל החסר היה רב"ט ברוך סבשי. נהרגו שישה איש מתוך 12 אנשי הצוות. המ"מ צביקה שרמן נפצע וחייל אחד נעדר. בחינה הביאה לכך שהוא שבוי. ראינו את הגרירה על הסוללה, עקבנו אחרי העקבות ומצאנו שכתמי דם ספורים, מה שמעיד על פציעה אבל פציעה לא קשה, כי ברור שהגרירה היא לא בספיד, צריך לעלות לטפס על הסוללה לרדת ממנה. אז הבנו שלקחו שבוי פצוע קל, זו הייתה הנחת היסוד.</p>
                </div>
            </article>
            
            <article class="paragraph speaker-Ran type-content">
                <div class="paragraph-meta">
                    <span class="speaker-name">Ran</span>
                    <span class="timestamp">14:49</span>
                </div>
                <div class="content">
                    <p>צביקה שרמן, מפקד המחלקה, פונה לבית החולים ועל כתפיו של גרוס נפלה המשימה האיומה של הבאת בשורת האיוב להוריהם של הלוחמים שנהרגו בקרב על מוצב המזח. אני נלקח מן הקו ועושה סיור שרובו היה שלי ושל הסמג"ד עובד מעוז בליווי רופא זה או אחר אצל כל שש המשפחות היינו והודענו ברוב רגישות. ורובם קיבלו את זה באצילות נפש. עצם ההגעה של רכב צבאי לרחוב, כל העיניים אחריך, כולם יורדים מתחילים ללכת להסתכל איפה עוצר הרכב הזה, מה הם יודעים בקומה הזאת גר בן של הבן החייל וכולי וזה נורא. תפקיד קשה מנשוא, מאוד... אנחנו ילדים בני 20 בסך הכל, אומנם מפקדים בכירים סו-קול של פלוגות וגדודים, אבל ילדים. ואנחנו צריכים לבשר בשורות איוב להורים האומללים.</p>
                </div>
            </article>
            
            <article class="paragraph speaker-Ran type-content">
                <div class="paragraph-meta">
                    <span class="speaker-name">Ran</span>
                    <span class="timestamp">15:52</span>
                </div>
                <div class="content">
                    <p>אחרי שסיימו לבקר את משפחותיהם של ההרוגים נותרה רק משפחה אחת, משפחתו של רב"ט ברוך סבשי. גרוס והסמג"ד מגיעים לשכונת הרכבת בלוד. עכשיו היה מאחורי זה רקע, היה חייל נח"ל שכבר נלקח בשבי בשם אדמונד ואנחנו יודעים שבעזרת הצלב האדום העבירו לו חבילות והוא החזיר מכתבים והכל היה בסדר. אז זה היה הדוגמה שלנו לבוא אל ההורים. אלא מאי? אנחנו מגיעים, אני לא יכול לשכוח את התמונות האלה פשוט, מגיעים עם D-200 זה טנדר ששירת אותנו אז וישבנו שלושה בקבינה.</p>
                </div>
            </article>
            
            <article class="paragraph speaker-Ehud type-content">
                <div class="paragraph-meta">
                    <span class="speaker-name">Ehud</span>
                    <span class="timestamp">16:32</span>
                </div>
                <div class="content">
                    <p>עכשיו לא ידענו איפה הבית, אז הגענו איכשהו כל פעם איפה שכונת הרכבת? אין וויז, אין ג'י.פי.אס, אין שום דבר. מה זה? זה מקום נידח ונראה לא טוב באותה עת. טוב, הובלנו, עכשיו עוד אנחנו מובלים על ידי הציבור שם שרואה אוטו צבאי כפי שסיפרתי מיד מתקהל סביב הרכב הזה ומתחיל ללוות אותו. אתה יכול לא לנסוע יותר מאשר 10 קמ"ש גם זה לא, ומגיעים אל הבניין ועוצרים בבניין. קהל עצום אחרינו ואנחנו עולים עם לב דופק לספר. כי מה הבעיה? הבעיה היא איך להעביר מיד מסר 'הוא חי'. זאת אומרת לא להתחיל 'שלום אנחנו מהצבא היה זה...', אתה צריך ישר להגיד 'הוא חי' ועכשיו להתחיל להסביר למה זה.</p>
                </div>
            </article>
            
            <article class="paragraph speaker-Ehud type-content">
                <div class="paragraph-meta">
                    <span class="speaker-name">Ehud</span>
                    <span class="timestamp">17:19</span>
                </div>
                <div class="content">
                    <p>אלא מאי? דפקנו בדלת וככה: היו שלושה גברים בבית, בני משפחה. האבא נתקע בכורסה ישב כאילו שהם חיכו, כאילו שהם ציפו. זה פשוט אי אפשר להסביר. האמא ושני הגברים, אני לא יודע אם זה היה אח, בן דוד, דוד, לא משנה מהמשפחה, איך שפתחו את הדלת ועוד לא הספקנו להוציא מילה, עם חיוך היינו כן בכוונה, חבר'ה להרגיע. האמא נתנה זעקה, צעקה ורצה אל הקיר ממול שזה שלושה מטר, שניים ומשהו מטר, התחילה למרוט לעצמה את השיער ולדפוק את הראש בקיר. אז כמובן לא הספקנו עוד 'הכל בסדר' צעקנו, 'הוא חי, הוא חי, הוא חי'. אבל שני הגברים בקושי השתלטו עליה, בקושי אספו אותה מן הקיר כשהיא כבר חבולה ולקחו אותה לחדר הסלון הקטנטן והושיבו ואנחנו אומרים הוא חי.</p>
                </div>
            </article>
            
            <article class="paragraph speaker-Ehud type-content">
                <div class="paragraph-meta">
                    <span class="speaker-name">Ehud</span>
                    <span class="timestamp">18:16</span>
                </div>
                <div class="content">
                    <p>ועד שקצת כוס מים ונרגעו קצת הרוחות, אמרתי להם לפי הידיעות שבידינו הוא פצוע קל, הוא נלקח ואין לכם מה לדאוג כי רק לפני כמה זמן נלקח בשבי חייל וכבר הצלב האדום מעביר חבילות ומכתבים. והדבר המדהים היה שהאמא... האבא ישב קפוא לא הוציא מילה, ספינקס, כאילו נפלה עליו מהלומת מוות באותו רגע למרות שאנחנו אומרים שהוא חי ושהוא פצוע אם הוא פצוע זו פציעה קלה בכלל ולא... האמא: 'אתם משקרים, הוא מת. אתם משקרים, הוא מת'. 'אני נשבע לך בכל היקר שהוא חי, יש לנו את כל העדויות, אנחנו רואים את צעדי ההליכה על הסוללה והיו אולי שלושה כתמי דם על כל המטרים האלה. אין לכם מה לדאוג, באמת אין לכם'. ואני האמנתי בזה בכל ליבי.</p>
                </div>
            </article>
            
            <article class="paragraph speaker-Ran type-content">
                <div class="paragraph-meta">
                    <span class="speaker-name">Ran</span>
                    <span class="timestamp">19:11</span>
                </div>
                <div class="content">
                    <p>אבל כעבור שבוע, להפתעתם של כולם, הודיעו המצרים כי סבשי נפטר מפצעיו והחזירו את גופתו לידי ישראל. אהוד גרוס לא קונה את הגרסה המצרית.</p>
                </div>
            </article>
            
            <article class="paragraph speaker-Ehud type-content">
                <div class="paragraph-meta">
                    <span class="speaker-name">Ehud</span>
                    <span class="timestamp">19:25</span>
                </div>
                <div class="content">
                    <p>כשאמי שפתח את הארון ידע לזהות ש... פיצצו לו את הראש. אני לא יודע אם לומר את זה, זה נשמע נורא, אבל הוא לא מת מוות טבעי. זה לא דבר שקורה לא מרימון, לא מכדור קלצ'ניקוב, זה קורה ממהלומת פטיש חזק מאוד. כאן נאסר עליי, לא אסרתי על עצמי, נאסר עליי בכלל ללכת להלוויה. אני הבטחתי שהוא חי. אבל האמא ידעה שהוא מת. זה רגש של אמא, אי אפשר עליו, אי אפשר עליו. אז זה דבר שחרות לי כדבר מאוד מאוד קשה אבל אני האשמתי את עצמי שהטעיתי כמה זמן, אבל אני מבין שאני עשיתי באמת את מה שהאמנתי בו ואת הדבר הכי נכון. וכן, זה היה מקרה מאוד מאוד קשה.</p>
                </div>
            </article>
            
            <article class="paragraph speaker-Moshe type-content">
                <div class="paragraph-meta">
                    <span class="speaker-name">Moshe</span>
                    <span class="timestamp">20:19</span>
                </div>
                <div class="content">
                    <p>הבחור שהחליף אותי נלקח בשבי והחזירו את הגווייה שלו. וכשזה קרה אני הלכתי שלושה חודשים עם הראש באדמה בגדוד כי התביישתי שאני לא הייתי שם והוא הלך במקומי למעשה. וכנראה שאמא שלי ניבאה את זה שאם אני הולך יקרה לי משהו. אני לא יודע, הם היו אנשים אומנם עתיקים אבל מיוחדים. כנראה הייתה לה רוח נבואה באותו רגע והיא ניבאה את זה שאם אני הולך אני אמות והיא לא נתנה לי ללכת וזה מה שהציל את החיים שלי.</p>
                </div>
            </article>
            
            <article class="paragraph speaker-Ran type-content">
                <div class="paragraph-meta">
                    <span class="speaker-name">Ran</span>
                    <span class="timestamp">21:17</span>
                </div>
                <div class="content">
                    <p>ב-1969 האי גרין נראה כמו משהו שלקוח מתוך סרט אקשן הוליוודי. האי המלאכותי הקטנטן, 140 מטר אורכו ו-50 מטר רוחבו, נבנה על ידי הבריטים בימי מלחמת העולם השנייה כדי להגן על הפתח הדרומי של תעלת סואץ מפני תקיפות של הצבא הגרמני. הבריטים זיהו שונית אלמוגים גדולה ויציבה מספר קילומטרים דרומית לפתח התעלה ובנו עליה מבצר מעורר יראה. חומות עבות התרוממו הישר מקו המים לגובה של שניים וחצי מטרים והקיפו מתחם שהכיל לא פחות משישה תותחים כבדים ועוד כ-20 מקלעים כבדים מסוגים שונים. המצרים, שקיבלו לידיהם את האי בתום מלחמת העולם, הציבו בו תחנת מכ"ם ואיישו אותו בכוחות קומנדו מובחרים.</p>
                </div>
            </article>
            
            <article class="paragraph speaker-Ran type-content">
                <div class="paragraph-meta">
                    <span class="speaker-name">Ran</span>
                    <span class="timestamp">22:11</span>
                </div>
                <div class="content">
                    <p>זאב אלמוג, מפקדה של שייטת 13, הקומנדו הימי של חיל הים, שם את עינו על האי גרין עוד מימיה הראשונים של מלחמת ההתשה. השייטת, לתחושתו, לא קיבלה עד כה הזדמנות ראויה להשתתף ולהטביע את חותמה על הלחימה במלחמת ההתשה ולא היה לו ספק כי פשיטה נועזת על האי המבוצר הזה תסייע מאוד להרים את קרנה של היחידה. אבל שייטת 13 של 1969 לא הייתה שייטת 13 של ימינו.</p>
                </div>
            </article>
            
            <article class="paragraph speaker-Ran type-content">
                <div class="paragraph-meta">
                    <span class="speaker-name">Ran</span>
                    <span class="timestamp">22:44</span>
                </div>
                <div class="content">
                    <p>ראשית, היא הייתה קטנה מאוד. בסך הכל כ-20 לוחמים פלוס מינוס. בהחלט לא כוח צבאי משמעותי. שנית, עד מלחמת ההתשה שייטת 13 לא ביצעה כלל פשיטות על יעדים יבשתיים, אלא התמקדה אך ורק במבצעי קומנדו ימי קלאסיים כדוגמת הצמדת מוקשים ומטעני חבלה לכלי שיט בנמלי האויב. והכי גרוע מבחינה תדמיתית היו הכישלונות שחווה חיל הים כולו ושייטת 13 בפרט במלחמת ששת הימים.</p>
                </div>
            </article>
            
            <article class="paragraph speaker-Ran type-content">
                <div class="paragraph-meta">
                    <span class="speaker-name">Ran</span>
                    <span class="timestamp">23:31</span>
                </div>
                <div class="content">
                    <p>בזמן שכמעט כל שאר צה"ל חגג את הניצחונות המפוארים והכיבושים ההיסטוריים, בשייטת 13 ליקקו את הפצעים בעקבות סדרה של מבצעים כושלים במהלך המלחמה. שישה צוללנים שניסו לחדור לנמל אלכסנדריה שבמצרים נתגלו ונפלו בשבי. צוללנים שפשטו על נמל פורט סעיד לא מצאו בו שום מטרה צבאית ראויה ונאלצו לשוב כלעומת שבאו. ושלוש פשיטות על נמלים בסוריה נכשלו כישלון חרוץ כשהלוחמים אפילו לא הצליחו לחדור לנמלים עצמם. אין פלא אם כן שבמטכ"ל לא ממש החזיקו משייטת 13 ולא אישרו לה לצאת למבצעים נועזים כדוגמת מבצע 'הלם' של סיירת הצנחנים שהכתה עמוק בעורף המצרי.</p>
                </div>
            </article>
            
            <article class="paragraph speaker-Ran type-content">
                <div class="paragraph-meta">
                    <span class="speaker-name">Ran</span>
                    <span class="timestamp">24:09</span>
                </div>
                <div class="content">
                    <p>ביוני 1969, שלושה שבועות לפני הקרב במוצב המזח, ביצעה השייטת פשיטה מוצלחת על תחנת מכ"ם מצרית בחצי האי עדבייה וכל המתקנים הצבאיים שהיו בתחנה הושמדו. הפעולה המוצלחת עודדה את הלוחמים וחיזקה מעט את תחושת הביטחון של צמרת הפיקוד הצה"לית ביכולותיה של היחידה, אבל רק במעט. הכוחות המצריים שהגנו על המתקן בעדבייה היו חלשים יחסית ולא מאומנים ולא נתפסו כאתגר אמיתי לכוחות קומנדו. לכן כשציע זאב אלמוג לרמטכ"ל שהשייטת תפשוט על האי גרין, הוא נדחה על הסף. לכולם היה ברור שהמבצר המאיים שבאי, על התותחים הכבדים שהגנו עליו וכוחות הקומנדו המצרי שאיישו אותו, הוא אתגר שונה מאוד מזה של כיבוש תחנת המכ"ם בעדבייה. למעשה, צה"ל מעולם לא ניסה לפשוט על מתחם כל כך מבוצר וכל כך מוגן וההערכה הרווחת הייתה שפשיטה כזאת תהיה יקרה מדי במונחים של חיי הלוחמים שעלולים ליהרג בה.</p>
                </div>
            </article>
            
            <article class="paragraph speaker-Ran type-content">
                <div class="paragraph-meta">
                    <span class="speaker-name">Ran</span>
                    <span class="timestamp">25:19</span>
                </div>
                <div class="content">
                    <p>אבל אז הגיעה התקרית במוצב המזח והפכה את הקערה על פיה. הדיווחים על שבעת ההרוגים והחייל השבוי שבהמשך נרצח על ידי שובביו העמידו את הממשלה והקצונה הבכירה של צה"ל במבוכה. זאב אלמוג זיהה את ההזדמנות שניצבה בפניו. עוד באותו היום הוא העלה שוב במטכ"ל את ההצעה לפשוט על האי גרין והפעם הצעתו התקבלה. בניגוד להצעה הקודמת שנשפטה על פי ערכה הצבאי של הפשיטה, הפעם השיקולים היו אחרים לגמרי. ישראל רצתה נקמה. אומנם מטרתו הרשמית של המבצע הייתה השמדתו של המכ"ם שהיה מוצב באי, אבל אל תטעו. את המכ"ם אפשר היה להשמיד מהאוויר בקלות. פצצה אחת במשקל של 1,000 קילוגרם שמושכלת ממטוס הייתה הופכת את האי גרין כולו לפנקייק.</p>
                </div>
            </article>
            
            <article class="paragraph speaker-Ran type-content">
                <div class="paragraph-meta">
                    <span class="speaker-name">Ran</span>
                    <span class="timestamp">26:23</span>
                </div>
                <div class="content">
                    <p>אלמוג ניסח היטב את מטרתו האמיתית של המבצע. ציטוט: 'הבנו כי מטרת חיזוק כוח ההרתעה תושג במקרה זה על ידי הוכחת עליונותו של הלוחם הישראלי המסתער ולא על ידי הטכנולוגיה האמריקאית, ובכלל זה מטוסי הסקייהוק שהגיעו באותו זמן לצה"ל כפי שהדבר נתפס על ידי המצרים. פיצוחו כאמור של מבצר כל כך מוגן וחמוש כמו האי גרין אשר הצטייר בעיני המצרים כיעד שאינו ניתן לחדירה, אמור היה איפה לערער על תפיסה זו שלהם'. סוף ציטוט. במילים אחרות המטרה הייתה אחת ויחידה: להרוג כמה שיותר חיילים מצריים ולעשות את זה מקרוב, פנים אל פנים, כדי להפגין את עליונותו הצבאית של צה"ל באופן שאינו משתמע לשני פנים.</p>
                </div>
            </article>
            
            <article class="paragraph speaker-Ami type-content">
                <div class="paragraph-meta">
                    <span class="speaker-name">Ami</span>
                    <span class="timestamp">27:23</span>
                </div>
                <div class="content">
                    <p>גם לוחמי שייטת 13 שהיו אמורים להדגים בשטח את העליונות הצבאית הזאת הבינו היטב לקראת מה הם הולכים. סגן עמי איילון, לימים מפקד חיל הים וראש השב"כ, היה אחד הקצינים שהיו אמורים להוביל את חוליות השייטת. בראיון עיתונאי הוא סיפר: ציטוט, 'יש מעט פעמים בהיסטוריה שאתה הולך לקרב שבו אין שום דרך נסיגה, לא לנו ולא להם. לנו משום שבעצם אנחנו הופכים ללוחמי יבשה, משאירים את הציוד מתחת למים ואי אפשר לחזור אם לא כובשים את האי. להם על אחת כמה וכמה כי הם מוצבים במקום ללא אפשרות בריחה. זה קרב גלדיאטורים, קבוצת לוחמים אחת מול השנייה בלי שום דרך לצאת. קרב לחיים ולמוות'. סוף ציטוט.</p>
                </div>
            </article>
            
            <article class="paragraph speaker-Ran type-content">
                <div class="paragraph-meta">
                    <span class="speaker-name">Ran</span>
                    <span class="timestamp">28:18</span>
                </div>
                <div class="content">
                    <p>תוכנית הפעולה שגובשה למבצע הייתה מבוססת על שיתוף פעולה בין שייטת 13 וסיירת מטכ"ל. לוחמי השייטת יהיו הראשונים שיגיעו לאי בצלילה, ישתלטו על אחד מגגות המבנים שחלשו על החצר הפנימית של המבצר ואז יאותתו לכוח של סיירת מטכ"ל שיצטרף אליהם באמצעות סירות גומי. כוח שלישי, קטן יותר, התמקם מאחורי מצוף גדול שעמד כמה מאות מטרים מהאי וברגע המתאים יפתח באש לעבר המבצר כדי להסיח את דעתם של המצרים מהכוחות הפושטים.</p>
                </div>
            </article>
            
            <article class="paragraph speaker-Ran type-content">
                <div class="paragraph-meta">
                    <span class="speaker-name">Ran</span>
                    <span class="timestamp">28:52</span>
                </div>
                <div class="content">
                    <p>בהתאם לאופיו המסוכן של המבצע גם תוכנית הפעולה הזאת הייתה שאפתנית ומסוכנת במיוחד. שלושת הכוחות התוקפים יצטרכו להיות מסונכרנים זה עם זה בצורה מושלמת. כל עיכוב בלתי צפוי באש הרתק או בהגעתו של כוח התגבור של סיירת מטכ"ל עלול להשאיר את לוחמי השייטת לחודים על הגג באי, מוקפים בכוחות מצריים מכל עבר וללא דרך מילוט. זאב אלמוג דרש מחיל האוויר לבצע גיחת צילום מעל האי כדי לאסוף מודיעין מעודכן. בתחילה נתקלה הבקשה הזאת בהתנגדות מחשש שגיחת הצילום תעורר את חשדם של המצרים ותיידע אותם לגבי התקיפה המתקרבת, אבל בסוף עלה המטוס לאוויר והתמונות שנתקבלו הראו שהאי גרין מבוצר אפילו יותר משנדמה היה בהתחלה. 13 עמדות מקלעים נוספות נתגלו בצילומים שהעידו על כך שהמצרים נמצאים בכוננות גם כנגד תקיפת שטח, דהיינו מהים ולא רק נגד תקיפה אווירית.</p>
                </div>
            </article>
            
            <article class="paragraph speaker-Ran type-content">
                <div class="paragraph-meta">
                    <span class="speaker-name">Ran</span>
                    <span class="timestamp">29:55</span>
                </div>
                <div class="content">
                    <p>במשך תשעה ימים התאמנו הלוחמים על כיבוש מבנים מבוצרים. השייטת התאמנה במבצר הצלבני העתיק בעתלית וסיירת מטכ"ל במבנה נטוש לא רחוק מהגבול עם ירדן. במהלך אחד התרגילים של הסיירת החלו הירדנים להפגיז את המבנה, אולי מכיוון שחשדו שהישראלים מתכננים פשיטה עליהם. אחד ממפקדי הצוותים נפצע והוחלף.</p>
                </div>
            </article>
            
            <article class="paragraph speaker-Ran type-content">
                <div class="paragraph-meta">
                    <span class="speaker-name">Ran</span>
                    <span class="timestamp">30:21</span>
                </div>
                <div class="content">
                    <p>בבוקר המבצע, ב-19 ביולי 1969, עמדו זאב אלמוג שנבחר לפקד על הפעולה ורפאל איתן - רפול, קצין חיר וצנחנים ראשי, על שובר הגלים של מוצב המזח ותצפתו על האי גרין באמצעות משקפות. לפתע הם הבחינו בסירת מנוע קטנה שמתקרבת לאי. הם עקבו אחריה. הסירה הקטנה ניגשה לפינה הצפון מערבית של המבצר ונראה היה שהיא פורקת שם אנשים או ציוד. המשמעות הייתה שבאותה נקודה היה ככל הנראה פתח או מעבר בתוך החומה, פתח שעד אז איש לא היה מודע לקיומו. זו הייתה תגלית חשובה שכן פריצה דרך הפתח הזה עשויה להיות מהירה וקלה יותר מאשר טיפוס על החומות הגבוהות או פיצוץ שלהן. ותוכנית הפעולה של המבצע שונתה בהתאם.</p>
                </div>
            </article>
            
            <article class="paragraph speaker-Ran type-content">
                <div class="paragraph-meta">
                    <span class="speaker-name">Ran</span>
                    <span class="timestamp">31:15</span>
                </div>
                <div class="content">
                    <p>לילה ירד על מפרץ סואץ. שלוש סירות גומי ועליהן לוחמי השייטת יצאו מחוף סיני והפליגו באפלה מוחלטת כשניים-עשר קילומטר לתוך המפרץ. בשעה רבע ל-11 בלילה הגיעו הסירות למרחק של כ-900 מטר מהאי גרין. הלוחמים קפצו למים והחלו לשחות לעבר המבצר. כקילומטר וחצי משם עמדו סירות הגומי של רפול, אלמוג ולוחמי סיירת מטכ"ל וחיכו. וחיכו וחיכו. המועד שנקבע לפריצת כוחות השייטת לאי היה חצי שעה לאחר חצות. זו הייתה שעת הגאות שתחת חסותה יוכלו הצוללנים להתקרב לחומות מבלי שיתגלו על ידי השומרים. אבל הדקות נקפו ואז השעות ושום דיווח לא נתקבל מכוח השחיינים. אלמוג ורפול החלו להילחץ. אם משהו בסנכרון שבין הכוחות לא יעבוד כמו שצריך המבצע כולו עשוי להסתיים בקטסטרופה.</p>
                </div>
            </article>
            
            <article class="paragraph speaker-Ze'ev type-content">
                <div class="paragraph-meta">
                    <span class="speaker-name">Ze'ev</span>
                    <span class="timestamp">32:22</span>
                </div>
                <div class="content">
                    <p>מספר אלמוג: ציטוט, 'שלוש פעמים במשך זמן זה ניסינו רפול ואני ליצור קשר עם דוב מפקד חוליית הצוללנים אך לא קיבלנו כל מענה. היינו בערפל מוחלט ולא ידענו היכן נמצא כוח המאחז ומה מצבו. היה ברור לנו שלא ננסה להתקרב ליעד כל עוד לא הגיעה השעה האחרונה לפריצה, דהיינו אחת ושלושים אחרי חצות. סברנו שניסיונות להקדים את ההתקרבות ישבשו את סיכוייו של כוח המאחז לפרוץ ויקשו על חילוצו אם ייווצר צורך שכזה, דבר שעלול היה לגרום לאסון'. סוף ציטוט.</p>
                </div>
            </article>
            
            <article class="paragraph speaker-Ran type-content">
                <div class="paragraph-meta">
                    <span class="speaker-name">Ran</span>
                    <span class="timestamp">33:05</span>
                </div>
                <div class="content">
                    <p>ואכן חוליית הצוללנים הייתה בצרות. 20 הלוחמים שחו במרץ לעבר היעד אבל לא משנה כמה מהר הם הניעו את רגליהם, נדמה היה שהמרחק לאי נותר כשהיה. דוב בר, מפקד הכוח, מספר: ציטוט, 'היינו רגילים לשחיות ארוכות. חצינו כבר את מפרץ חיפה, קפצנו שם משובר הגלים לכיוון עכו בערך מרחק של 14 קילומטרים. זה לא בשמיים. אבל זה נמשך הרבה זמן. כמו גלויה, אתה רואה את עכו מרחוק והיא לא מתקרבת. ככה זה היה עם האי גרין. לא מתקרב. התחילו להיווצר לחצים. הרי יש שעה לביצוע ואין לך עם מי להתייעץ. אמרתי לעצמי שאולי הרוח חזקה ומשום שאנחנו שוחים עם חגורות הצלה מנופחות הן כמו מפרש. הרוח לוקחת אותנו לאן שהיא רוצה'. סוף ציטוט.</p>
                </div>
            </article>
            
            <article class="paragraph speaker-Ran type-content">
                <div class="paragraph-meta">
                    <span class="speaker-name">Ran</span>
                    <span class="timestamp">34:01</span>
                </div>
                <div class="content">
                    <p>חוק מרפי עבד כמו תמיד שעות נוספות. מכשיר הקשר של דוב התקלקל והוא לא יכול היה לדווח לרפול ולאלמוג על העיכוב הצפוי. הברירה היחידה שנותרה בידו הייתה להורות לצוות שלו לצלול אל מתחת לגלים כבר במרחק רב יחסית מהמבצר כדי לנסות ולחמוק מהרוח הנושבת. אבל אז הוא נתקל בבעיה חדשה. שתי בעיות ליתר דיוק. הראשונה הייתה זרמים תת-מימיים חזקים יותר משהעריכו המתכננים שהאטו את ההתקדמות באופן ניכר. הבעיה השנייה לא נבעה מאיתני הטבע אלא משאלה של אמון. לוחמי השייטת היו ותיקים ומנוסים יחסית, אבל כוח התגבור של סיירת מטכ"ל היה מורכב ברובו מלוחמים צעירים, טירונים, כמעט נטולי ניסיון קרבי. ובשייטת לא סמכו על המטכ"ליסטים.</p>
                </div>
            </article>
            
            <article class="paragraph speaker-Dov type-content">
                <div class="paragraph-meta">
                    <span class="speaker-name">Dov</span>
                    <span class="timestamp">34:54</span>
                </div>
                <div class="content">
                    <p>דוב בר: ציטוט, 'בגלל חוסר האמון בסיירת הצטיידנו בהמון ציוד. לוחמי מטכ"ל היו צריכים להביא לנו תחמושת בסירות הגל השני של התקיפה על מנת להקל עלינו בצלילה שלא נסחב יותר מדי, אבל לא סמכנו על זה. כל לוחם יצא עם 15 עד 17 מחסניות של קלצ'ניקוב, רימוני הלם, רימוני עשן ומגזרי תיל. הציוד הגיע למשקל של 30 עד 37 קילוגרם. ומי שמבין בצלילות יודע שזו כמות גדולה'. סוף ציטוט.</p>
                </div>
            </article>
            
            <article class="paragraph speaker-Ran type-content">
                <div class="paragraph-meta">
                    <span class="speaker-name">Ran</span>
                    <span class="timestamp">35:27</span>
                </div>
                <div class="content">
                    <p>המשקל הרב שנשאו עליהם הצוללנים גרם להם לשקוע עמוק מדי בתוך המים והקשה עוד יותר על ההתקדמות. דוב בר החל להילחץ. הוא סימן ללוחמים שלו לעלות על פני המים ושם הוא שטף אותם בקללות וצעקות. וזה עבד. בשעה 1:25 דקות, קרוב לשעה אחרי המועד המתוכנן לתחילת הפשיטה, עלו לוחמי השייטת אל החוף והחלו לחתוך את גדר התיל שחסמה את הדרך אל הפתח שבחומה. הם עבדו בזריזות ובדממה מוחלטת אבל לפתע הבזק של אור.</p>
                </div>
            </article>
            
            <article class="paragraph speaker-Ran type-content">
                <div class="paragraph-meta">
                    <span class="speaker-name">Ran</span>
                    <span class="timestamp">36:06</span>
                </div>
                <div class="content">
                    <p>חייל מצרי הופיע מעבר לפינה, פנס בידו והתקרב לעבר הכוח. האם שמע רחש כלשהו והחליט לבדוק את העניין או שהיה זה סתם פטרול שגרתי? לעולם לא נדע. הלוחמים הבינו שהם עומדים להתגלות בכל רגע והחליטו להקדים תרופה למכה. צרור אחד והשומר המצרי חוסל.</p>
                </div>
            </article>
            
            <article class="paragraph speaker-Ran type-content">
                <div class="paragraph-meta">
                    <span class="speaker-name">Ran</span>
                    <span class="timestamp">36:32</span>
                </div>
                <div class="content">
                    <p>האי גרין התעורר לחיים. פצצות תאורה מצריות האירו את השמיים וצרורות נותבים החלו חולפים מעל ראשי הלוחמים. רימון שגולגל מאחת העמדות שבראש החומה התפוצץ ופצע את אחד הלוחמים. שערי הגיהינום באי גרין נפתחו. מסירת הגומי שלו במרחק של כקילומטר וחצי מהאי ראה זאב אלמוג את הפיצוצים והיריות. זה היה סימן רע מאוד. כוח הצוללנים היה אמור לעדכן אותו דרך הרשת לפני שעלו על החוף כדי שכוח התגבור של סיירת מטכ"ל יוכל להתקרב עוד יותר אל המבצר ולהצטרף ללוחמי השייטת בתוך דקות ספורות. אבל שום הודעה לא נתקבלה בקשר וחלו לוחמי הסיירת היו רחוקים מדי מהקרב ויחלפו עוד דקות ארוכות עד שיגיעו אליו. אלמוג הורה לסירות שלו לשוט בשיא המהירות אל עבר המבצר והתפלל שיספיקו להגיע אליו בזמן.</p>
                </div>
            </article>
            
            <article class="paragraph speaker-Ran type-content">
                <div class="paragraph-meta">
                    <span class="speaker-name">Ran</span>
                    <span class="timestamp">37:33</span>
                </div>
                <div class="content">
                    <p>בינתיים לכוח הצוללנים לא הייתה שום ברירה פרט להסתערות קדימה. מהרגע שנתגלו הסיכוי היחיד שלהם לצאת בחיים מהאי גרין היה להפעיל לחץ בלתי פוסק על המצרים. שש עמדות תותחים גדולות ניצבו בנקודות שונות לאורך החומות שהקיפו את האי גרין וכדי לכבוש אותן היה על הלוחמים להשתלט על גג של אחד המבנים בקצה הצפוני של האי, נקודה שקונתה 'המאחז' וממנה להתקדם דרומה ולנטרל את עמדות התותחים אחת אחרי השנייה. הלוחמים רצו לאורך החומה והשליכו רימונים לתוך עמדות המקלעים.</p>
                </div>
            </article>
            
            <article class="paragraph speaker-Ran type-content">
                <div class="paragraph-meta">
                    <span class="speaker-name">Ran</span>
                    <span class="timestamp">38:15</span>
                </div>
                <div class="content">
                    <p>יעקב פונדיק, שהיה הלוחם החסון והגבוה ביותר, נעמד לצד החומה מתחת לגג המאחז והפך למעין סולם אנושי שעליו טיפסו אנשי השייטת בזה אחר זה. עמי איילון, סגנו של דוב בר, היה הראשון שטיפס על כתפיו של פונדיק ועלה לגג המאחז. מיד כשהגיע למעלה השליך רימון עשן כדי למסך את עצמו מעיני המצרים, אבל הרימון לא פעל. איילון שלף רימון נוסף, הפעם נפיץ, והשליך אותו לתוך אחת מעמדות המקלעים, אבל גם הרימון הזה לא התפוצץ. בדיעבד התברר כי מים חדרו לתוך הרימונים ככל הנראה בגלל העומק הרב אליו שקעו צוללים בדרכם אל האי.</p>
                </div>
            </article>
            
            <article class="paragraph speaker-Ran type-content">
                <div class="paragraph-meta">
                    <span class="speaker-name">Ran</span>
                    <span class="timestamp">38:59</span>
                </div>
                <div class="content">
                    <p>אבל לאיילון כבר לא הייתה דרך חזרה. הוא היה על הגג, חשוף לחלוטין למקלעי המצרים. ללא רימונים וללא מיסוך עשן הוא ולוחם נוסף בשם זלי הסתערו על עמדת התותח הקרובה. אש מקלעים פגעה בידו של זלי וקטעה את אחת מאצבעותיו וקליע שניתז מאחד הקירות פגע במצחו של עמי איילון ופצע אותו. אבל השניים לא נעצרו לרגע. הם נכנסו לתוך עמדת התותח ובקרב יריות מטווח אפס חיסלו את החיילים המצריים שאיישו את המקלעים. שאר הלוחמים טיפסו על כתפיו של סולם יעקב המאולתר והצטרפו לזלי ואיילון על גג המאחז.</p>
                </div>
            </article>
            
            <article class="paragraph speaker-Ran type-content">
                <div class="paragraph-meta">
                    <span class="speaker-name">Ran</span>
                    <span class="timestamp">39:42</span>
                </div>
                <div class="content">
                    <p>בעודו שועט בראש כוח התגבורת אל עבר האי, הורה זאב אלמוג לכוח השלישי, כוח הרתק שהמתין מאחורי המצוף הימי בצידו השני של המבצר, לפתוח באש על המצרים כדי להפחית את הלחץ על הכוח הפושט. לוחם שייטת טיפס על המצוף הגדול, כיוון מטול RPG אל עבר אחת מעמדות התותחים וירה. הפגז אומנם פגע בקרבת אחת העמדות, אבל ההדף מהירי גרם ללוחם לאבד את שיווי משקלו וליפול מהמצוף אל המים. חלפו עוד דקות ארוכות עד שהוא הצליח לטפס מחדש על המצוף ולחדש את אש הרתק, ובזמן הזה המטירו המצרים אש תופת על כוח השייטת שעל גג המאחז.</p>
                </div>
            </article>
            
            <article class="paragraph speaker-Ran type-content">
                <div class="paragraph-meta">
                    <span class="speaker-name">Ran</span>
                    <span class="timestamp">40:27</span>
                </div>
                <div class="content">
                    <p>דוב בר היה בדילמה. על פי התוכנית המקורית הוא היה צריך להמתין לכוח התגבורת של סיירת מטכ"ל כדי שיפעלו נגד עמדות התותחים והמקלעים בקצה הדרומי והמרוחק יותר ובכך יסיטו אליהם חלק מהאש של המצרים. אבל הוא וחייליו כבר היו על הגג וכוח התגבורת עדיין לא הגיע. בהחלטה אמיצה החליט בר לחרוג מהתוכנית המקורית ולהמשיך בהסתערות קדימה כדי שלא לאפשר למצרים לרתק אותם אל נקודה אחת בגג. כפי שניבא עמי איילון, הלחימה על גג המבצר הייתה עזה ואינטנסיבית. המצרים שהיו בגבם אל הקיר ולא הייתה להם שום דרך למלט את עצמם מזירת הגלדיאטורים, נלחמו בכל כוחותיהם. שני לוחמים, חיים שטורמן ויואב שחר, התקדמו דרומה וחלפו על פני עמדת מקלע שכבר טוהרה קודם לכן. לפתע חצה רימון את האוויר. חייל מצרי אחד הסתבר הסתתר עדיין בעמדה המטוהרת. הרימון התפוצץ וחיים ויואב נהרגו במקום. חבריהם חיסלו את החייל המצרי וכוח הפריצה המשיך להתקדם לאורך הגג.</p>
                </div>
            </article>
            
            <article class="paragraph speaker-Ran type-content">
                <div class="paragraph-meta">
                    <span class="speaker-name">Ran</span>
                    <span class="timestamp">41:43</span>
                </div>
                <div class="content">
                    <p>חמש דקות לאחר מכן נחתו סירות הגומי של הכוח השני בחופיו הצפוניים של המבצר. לוחמי סיירת מטכ"ל שעטו דרך המעבר שבחומה והצטרפו אל הקרב בחצר הפנימית של המבצר. זאב אלמוג ומספר לוחמים אחרים טיפסו אל גג המאחז והצטרפו לכוח של דוב בר. שישה אנשי שייטת התקדמו לעבר עמדת תותח בפינה הדרומית מזרחית של המבצר, אבל צלף מצרי מעמדה אחרת ירה עליהם ופצע את אחד הלוחמים ברגלו. פצצת בזוקה שנורתה אל עמדת הצלף לא התפוצצה, אבל פצצה שנייה פגעה בה ושיתקה אותה באופן זמני. לפתע נזרק אל הלוחמים רימון מעמדה אחרת ופצע חמישה מתוך שישת הלוחמים. אחד מהם, ידידיה - דידי יערי, נפצע קשה בבטנו. אהוד רם, מפקד הכוח של סיירת מטכ"ל, חבר אל דוב בר כדי לקבל ממנו עדכון, אך בטעות הרים את ראשו מעט גבוה מדי מעל קיר המסתור. כדור מצלף פגע בו והרג אותו במקום. עמי איילון ולוחם נוסף המטירו אש תופת ורימונים על עמדת תותח אחרת והשביתו אותה, אבל במהלך הטהור נפגע עמי איילון שוב מרימון מצרי ונאלץ להתפנות לאחור. מטח יריות נוסף פגע בשני לוחמים אחרים: דני ואזה מסיירת מטכ"ל ודני לוי מהשייטת והרג אותם.</p>
                </div>
            </article>
            
            <article class="paragraph speaker-Ran type-content">
                <div class="paragraph-meta">
                    <span class="speaker-name">Ran</span>
                    <span class="timestamp">43:08</span>
                </div>
                <div class="content">
                    <p>אחרי כמעט 40 דקות של לחימה עיקשת ועקובה מדם, חמש מתוך שש עמדות התותחים באי היו משותקות, אך עמדה אחת - תותח מספר חמש - הייתה עדיין פעילה. זאב אלמוג קיבל בקשר הוראה מהחפ"ק להפסיק את הלחימה ולסגת, אבל הוא החליט להתעלם ממנה ולסיים את המשימה. הוא הורה לשני לוחמים להסתער על העמדה האחרונה ואלו השליכו לתוכה מספר רימוני זרחן. ארגזי תחמושת שהיו מאוחסנים בתוך העמדה התלקחו והתפוצצו ושלושה חיילים מצריים עפו מתוכה.</p>
                </div>
            </article>
            
            <article class="paragraph speaker-Ran type-content">
                <div class="paragraph-meta">
                    <span class="speaker-name">Ran</span>
                    <span class="timestamp">43:55</span>
                </div>
                <div class="content">
                    <p>בשעה 2:15 דקות הסתיים הקרב ואלמוג הורה לכל הכוחות להתפנות בחזרה אל סירות הגומי. בדרך השליכו לוחמי מטכ"ל רימונים לתוך חדרים פנימיים במבנים השונים וחיסלו עוד מספר חיילים מצריים שניסו להסתתר בתוכם. יובל מירון, איש סיירת מטכ"ל, נהרג במהלך טיהור אותם חדרים פנימיים. חומר נפץ במשקל של כ-80 קילוגרם הוצמד לקיר המבנה החיצוני כדי למוטט אותו סופית.</p>
                </div>
            </article>
            
            <article class="paragraph speaker-Ran type-content">
                <div class="paragraph-meta">
                    <span class="speaker-name">Ran</span>
                    <span class="timestamp">44:27</span>
                </div>
                <div class="content">
                    <p>עקב הלחימה וריבוי הפצועים וההרוגים הפינוי ארך זמן רב מהצפוי ובעוד הלוחמים מתארגנים לעזוב את האי בסירות הגומי החלו נופלים מסביבם פגזי ארטילריה. המצרים מסתבר לא התכוונו לתת לכוחות הישראליים לעזוב את האי כמנצחים, גם במחיר חייהם של החיילים המצריים שאולי הצליחו להינצל מהפשיטה. הם החלו בהפגזה ארטילרית קשה על האי הקטן ועל כל מי שהיה בו - מצרי וישראלי כאחד.</p>
                </div>
            </article>
            
            <article class="paragraph speaker-Ze'ev type-content">
                <div class="paragraph-meta">
                    <span class="speaker-name">Ze'ev</span>
                    <span class="timestamp">45:03</span>
                </div>
                <div class="content">
                    <p>סירות הגומי מיהרו להתרחק מהאי גרין. רפול כתב מאוחר יותר כי ציטוט: 'אני סבור שכמעט כל המצרים שנמצאו באי נהרגו. מי שנשאר שם חי אחרי הפעולה שלנו ולא נהרג אחר כך בהפגזה של המצרים הרי זה נס מהשמיים. אני יכול להכריז על עצמי כעד ראייה. יצאתי מן היעד בסירה לפני האחרונה. הייתה אז הפגזה כבדה, כל מטר במים היה מופגז'. סוף ציטוט.</p>
                </div>
            </article>
            
            <article class="paragraph speaker-Ran type-content">
                <div class="paragraph-meta">
                    <span class="speaker-name">Ran</span>
                    <span class="timestamp">45:31</span>
                </div>
                <div class="content">
                    <p>החיילים הישראליים לא נפצעו בהפגזה הזאת, אבל אחת מסירות הגומי המתנפחות ספגה רסיס והחלה מאבדת אוויר במהירות. כעבור זמן מה לששת הלוחמים שאישו אותה לא הייתה ברירה אלא לנטוש את הסירה הטובעת ולהתחיל לשחות לכיוון חופי סיני. מסוקים של חיל האוויר שניסו לחלץ אותם נתקלו בתחילה באש נ"מ חזקה שאילצה אותם לסגת, אבל ניסיון החילוץ השני הצליח וכל ששת הלוחמים חזרו בשלום אל החוף.</p>
                </div>
            </article>
            
            <article class="paragraph speaker-Ran type-content">
                <div class="paragraph-meta">
                    <span class="speaker-name">Ran</span>
                    <span class="timestamp">46:05</span>
                </div>
                <div class="content">
                    <p>צה"ל שילם מחיר כבד על הפשיטה הנועזת על האי גרין. שישה הרוגים: שלושה מסיירת מטכ"ל ושלושה משייטת 13, ועוד 11 פצועים בדרגות שונות. שיעור אבדות של כמעט 50 אחוזים. האם הצדיקו תוצאות הפשיטה את המחיר הגבוה בחיי אדם? מבחינה טקטית כנראה שלא. חשיבותו הצבאית של האי לא הייתה גבוהה במיוחד, הוא לא הפריע יותר מדי לכוחות צה"ל במשימותיהם השונות במהלך המלחמה ואפילו המכ"ם המצרי שהיה מוצב עליו התברר תוך כדי הפעולה כמכ"ם דמה שנועד והצליח להטעות את צה"ל. וכפי שציינתי קודם אפשר היה להפציץ את האי במקום לפשוט עליו. ביום שלאחר הפשיטה הקרקעית נשלחו מטוסי חיל האוויר להשלים את המלאכה והטילו על המבצר כמה וכמה פצצות כבדות ששיטחו את כל המבנים והחומות והפכו אותם לגל הריסות אחד גדול ללא אף אבדה מיותרת.</p>
                </div>
            </article>
            
            <article class="paragraph speaker-Ran type-content">
                <div class="paragraph-meta">
                    <span class="speaker-name">Ran</span>
                    <span class="timestamp">47:12</span>
                </div>
                <div class="content">
                    <p>אבל מכל בחינה אחרת אין ספק שהפשיטה על האי גרין הייתה אחד האירועים מכוננים של מלחמת ההתשה ואחד המבצעים המכוננים בהיסטוריה של צה"ל. ראשית מטרתו הלא רשמית של המבצע הושגה במלואה. בין 70 ל-80 חיילים מצריים, חלקם כאמור לוחמי הקומנדו המצרי, נהרגו בפעולה הנועזת. אם למישהו בצד המצרי היה ספק כלשהו בעליונותו המקצועית של הצבא הישראלי על פני זה המצרי, הפשיטה על האי גרין הסירה את הספק הזה בוודאות.</p>
                </div>
            </article>
            
            <article class="paragraph speaker-Ran type-content">
                <div class="paragraph-meta">
                    <span class="speaker-name">Ran</span>
                    <span class="timestamp">47:51</span>
                </div>
                <div class="content">
                    <p>ההיסטוריון המצרי דוקטור מוסטפא כבהא כתב כי ציטוט: 'הפשיטה היוותה נקודת מפנה במלחמת ההתשה. היא סימלה את התחלתו של שלב חדש במלחמה שרוב החוקרים המצריים קראו לו שלב ההתשה הנגדית שבו עברה היוזמה הצבאית מידי מצרים לידי ישראל'. סוף ציטוט. זאת ועוד בעולם כולו הביטו בהשתאות על המבצע הנועז שכאילו נשלח הישר מסרט אקשן. עד היום נחשבת הפשיטה על האי גרין לאחד המבצעים הנועזים ביותר של כוחות מיוחדים מאז ומעולם. לא פחות משישה לוחמים שהשתתפו בפשיטה זכו לעיטורי גבורה, ביניהם דוב בר וסגנו עמי איילון.</p>
                </div>
            </article>
            
            <article class="paragraph speaker-Ran type-content">
                <div class="paragraph-meta">
                    <span class="speaker-name">Ran</span>
                    <span class="timestamp">48:36</span>
                </div>
                <div class="content">
                    <p>שנית הפשיטה על האי גרין שינתה לחלוטין את מצבה ותדמיתה של שייטת 13. מי שמכיר את השייטת היום יתקשה להאמין לזה, אבל עד הפשיטה על האי גרין אנשי שייטת 13 לא נחשבו כלוחמים מן המניין. השייטת הייתה גוף צבאי קטן וכמעט חסר חשיבות שכל עיסוקו פחות או יותר היה במסגרת המצומצמת של חבלה בספינות אויב. המקצועיות והאומץ שהפגינו לוחמי השייטת במבצע שינו את התפיסה הזאת והזניקו את שייטת 13 למעמד חדש לגמרי של אחד הכוחות המובחרים והאיכותיים ביותר של צה"ל.</p>
                </div>
            </article>
            
            <article class="paragraph speaker-Uzi type-content">
                <div class="paragraph-meta">
                    <span class="speaker-name">Uzi</span>
                    <span class="timestamp">49:24</span>
                </div>
                <div class="content">
                    <p>כך כתב עוזי ליבנת, לוחם שייטת שהשתתף בפשיטה: ציטוט, 'חשוב לציין מה הייתה המשמעות של ההליכה לאי גרין מנקודת המוצא של השייטת כאשר הפער בין היכולת הנדרשת ליכולת הקיימת בכל התחומים היה גדול מאוד. בהכנות למבצע ובפשיטה עצמה נכנסה השייטת בתחומים רבים לעולם חדש לחלוטין עבורה. תחום הפשיטה בצלילה התחיל במבצע לאי גרין והגיע בסופו של דבר הרבה שנים לאחר מכן לרמות בלתי רגילות בזכות ההתחלה שהייתה שם. חלק גדול מהאשראי לעובדה שעשינו את זה מגיע לזאב אלמוג. השייטת שיצאה פגועה מאוד פיזית מהמבצע לאי גרין ידעה לצאת מכך לדרך חדשה לגמרי. הפקת הלקחים פתחה עולם אחר בכל מה שקשור לניהול היחידה. מושגים רבים שנטבעו בימים של נוהל הקרב למבצע, איך באמת מנהלים קרבות, איך מתכוננים, איך בונים כוח ואיך מכינים ציוד, שמורים עד היום כנכס צאן ברזל בשייטת 13. המבצע על האי גרין היה בעל תכונה מכוננת. בין השאר יצאו ממנו שלושה שהגיעו לדרגת אלוף והיו למפקדי חיל הים: זאב אלמוג, עמי איילון וידידיה יערי. עוד ארבעה הגיעו לדרגת אלוף משנה בחיל הים, ביניהם גם ליבנת עצמו, ושניים נוספים לדרגת סגן אלוף'. סוף ציטוט.</p>
                </div>
            </article>
            
            <article class="paragraph speaker-Ran type-content">
                <div class="paragraph-meta">
                    <span class="speaker-name">Ran</span>
                    <span class="timestamp">50:54</span>
                </div>
                <div class="content">
                    <p>אבל גם הפשיטה על האי גרין נועזת והחלטית ככל שהייתה לא שינתה במעט את המצב בחזית התעלה. נאצר לא נסוג לרגע מהחלטתו להתיש את ישראל וההפגזות הכבדות, הצליפות ופשיטות הקומנדו על מעוזי התעלה לא פסקו. ואם זה לא היה מספיק גרוע, מעבר לפינה חיכתה לצה"ל הפתעה מאוד לא נעימה. ברית המועצות, מעצמת העל שהייתה הפטרונית של מצרים, עמדה להיכנס לתוך הקלחת היוקדת של מלחמת ההתשה. ובניגוד לקונפליקטים בין-לאומיים אחרים כדוגמת מלחמת וייטנאם שבהם הקפידה ברית המועצות להשתתף בקרבות רק באופן עקיף בלבד כספקית של ציוד, ייעוץ או הדרכה, הפעם התכוונו הסובייטים להשתתף במערכה באופן פעיל. טייסי קרב וכוחות נ"מ של הצבא האדום יילחמו כתף אל כתף עם החיילים המצריים כנגד כוחותיו של צה"ל. האם יוכל צבא ההגנה של מדינה קטנטונת וצעירה להתמודד כנגד אחד משני הצבאות החזקים ביותר בעולם? כל זאת ועוד בפרק הבא של עושים היסטוריה.</p>
                </div>
            </article>
            
            <article class="paragraph speaker-Ran type-advertisement">
                <div class="paragraph-meta">
                    <span class="speaker-name">Ran</span>
                    <span class="timestamp">52:30</span>
                </div>
                <div class="content">
                    <p>זהו עד כאן. תודה רבה לנתן פוזניאק על התחקיר והראיונות ולאורחינו בפרק זה: משה בן שבת, צביקה שרמן ואהוד גרוס. מיד נמשיך עם עדכונים לגבי הנעשה ברשת הפודקאסטים שלנו, אך ראשית כמידי פעם חסות קצרה. מה חדש ברשת עושים היסטוריה? ב'בריאה ומאושרת', הפודקאסט היומי של פאולה רוזנברג, עלו השבוע הפרקים: 'למה כדאי לכעוס על עצמנו?', 'כמה ביצים כדאי לאכול בשבוע?', 'איך לבחור שוקולד איכותי?' ו'איזו חליטה כדאי לשתות לעיכול טוב יותר?'. פרקים קצרים של חמש דקות בערך עם טיפים מבוססי מחקרים מדעיים לאורח חיים בריא.</p>
                </div>
            </article>
            
            <article class="paragraph speaker-Ran type-advertisement">
                <div class="paragraph-meta">
                    <span class="speaker-name">Ran</span>
                    <span class="timestamp">53:18</span>
                </div>
                <div class="content">
                    <p>ב'עושים זיכרון', הפודקאסט של יד ושם, 'משפטי הקאפו', סדרה בשני חלקים על האנשים שהועמדו לדין בעקבות חקיקת החוק לעשיית דין בנאצים ובעוזריהם. אחד הנושאים הכואבים והבעייתיים בהיסטוריה של ישראל. בפודקאסט 'יוצאים בשאלה' של עמותת הילל, אטילה שומפלבי בשיחה עם גיל בניסטי, שבגיל צעיר חווה פגיעה מינית ששינתה את מסלול חייו. מתלמיד ישיבה הוא הפך לאומן רגיש שעוסק בכתיבה ובצילום. ב'עושים תוכנה', 'בין פיתוח למוצר: סודות מזירת הקרב', בועז לביא משוחח עם דנה ואיתמר, שני שותפים בסטארט-אפ שמגיעים משני העולמות השונים. ב'עושים חשבון', פרופסור עומר מואב וגיל מרקוביץ' על כלכלת החלטורה. פרק מרתק על הגורמים וההשלכות של השינוי הדרמטי שמתחולל בשוק התעסוקה. זו גם הזדמנות בשבילי לאחל ברוכה הבאה לגיל, שחלקכם בוודאי מכירים אותה מהפודקאסט המשובח 'המעבדה' שהגישה במסגרת התאגיד. המון המון בהצלחה גיל. ואחרונה חביבה 'עושים פוליטיקה', 'טראמפ ונתניהו: הסיפור האמיתי', דפנה ליאל מארחת את העיתונאי והסופר ברק רביד על מערכת היחסים המורכבת של שני הפוליטיקאים.</p>
                </div>
            </article>
            
            <article class="paragraph speaker-Ran type-advertisement">
                <div class="paragraph-meta">
                    <span class="speaker-name">Ran</span>
                    <span class="timestamp">54:32</span>
                </div>
                <div class="content">
                    <p>את כל הפודקאסטים האלה ועוד רבים אחרים תוכלו לשמוע באפליקציית עושים היסטוריה באנדרואיד, באתר הבית שלנו osimhistoria.com ובכל אפליקציות הפודקאסטים באשר הן. כתמיד אם אתם אוהבים את עושים היסטוריה עזרו לנו להביא מפרסמים ונותני חסות לתוכניות השונות. אני מזכיר שבנוסף לפודקאסטים שאנחנו מפיקים במסגרת הרשת אנחנו גם מפיקים עוד כמה עשרות פודקאסטים בעברית ובאנגלית עבור מגוון רחב של חברות וארגונים. מגופים קטנים יחסית כמו עמותות ועסקים קטנים ועד גופים גדולים כדוגמת IBM, חברת החשמל, משטרת ישראל, Wix, Cybereason, דיסקונט ועוד. פנו אליי למייל בכתובת ran@ranlevi.com. תודה על תמיכתכם ברשת עושים היסטוריה.</p>
                </div>
            </article>
            
            <article class="paragraph speaker-Ran type-content">
                <div class="paragraph-meta">
                    <span class="speaker-name">Ran</span>
                    <span class="timestamp">55:21</span>
                </div>
                <div class="content">
                    <p>עושים היסטוריה הם הדס דרוקר, שלי נוי, יותם הלחמי ודור שפיר בעריכה ובהפקה, מיכל ברטובסקי מנהלת הסיפור המשפחתי, אביבית ברק במכירות, אביב שם טוב מנהל ההפקה, דני תימור הוא המנהל העסקי ואני רן לוי כותב ומגיש. אנחנו נשתמע בפרק הבא. להתראות.</p>
                </div>
            </article>
            
        
    </div>

    <script>
        const audio = document.getElementById('audio-player');
        function seekTo(time) {
            audio.currentTime = time;
            audio.play();
        }
    </script>

        </main>

        <footer>
            <p>&copy;  כל הזכויות שמורות לבעלי הפודקאסט. שירות זה מתמלל לכבדי שמיעה ואינו בעל הזכויות על התוכן.</p>
        </footer>
    </div>
</body>
</html>